陳太丘與友期行，期日中，過中不至，太丘舍去，去後乃至。元方時年七歳，門外戲。〈陳寔及紀，並已見。〉客問元方：「尊君在不？」答曰：「待君久不至，已去。」友人便怒曰：「非人哉！與人期行，相委而去。」元方曰：「君與家君期日中，日中不至，則是無信；對子罵父，則是無禮。」友人慚，下車引之。元方入門不顧。
南陽宗世林，魏武同時，而甚薄其爲人，不與之交。及魏武作司空，總朝政，從容問宗曰：「可以交未？」答曰：「松柏之志猶存。」世林既以忤旨見疎，位不配德。文帝兄弟毎造其門，皆獨拜床下，其見禮如此。〈《楚國先賢傳》曰：「宗承字世林，南陽安衆人。父資，有美譽。承少而修德雅正，确然不群，徴聘不就，聞德而至者如林。魏武弱冠，屢造其門，値賓客猥積，不能得言。乃伺承起，往要之，捉手請交，承拒而不納。帝後爲司空，輔漢朝，乃謂承曰：『卿昔不顧吾，今可爲交未？』承曰：『松柏之志猶存。』帝不説，以其名賢，猶敬禮之。敕文帝修子弟禮，就家拜漢中太守。武帝平冀州，從至鄴，陳群等皆爲之拜。帝猶以舊情介意，薄其位而優其禮，就家訪以朝政，居賓客之右。文帝徴爲直諫大夫。明帝欲引以爲相，以老固辭。」〉
魏文帝受禪，陳群有慼容。帝問曰：「朕應天受命，卿何以不樂？」群曰：「臣與華歆，服膺先朝，今雖欣聖化，猶義形於色。」〈《華嶠譜敘》曰：「魏受禪，朝臣三公以下，並受爵位。華歆以形色忤時，徙爲司空，不進爵。文帝久不懌，以問尚書令陳群曰：『我應天受命，百辟莫不説喜，形於聲色；而相國及公獨有不怡者，何邪？』群起離席長跪曰：『臣與相國曾事漢朝，心雖説喜，義干其色，亦懼陛下，實應見憎。』帝大説，歎息良久，遂重異之。」〉
郭淮作關中都督，甚得民情，亦屢有戰庸。〈《魏志》曰：「淮字伯濟，太原陽曲人。建安中，除平原府丞。黃初元年，奉使賀文帝踐阼，而稽留不及。群臣歡會，帝正色責之曰：『昔禹會諸侯於塗山，防風氏後至，便行大戮。今溥天同慶，而卿最留遲，何也？』淮曰：『臣聞五帝先教，導民以德，夏后政衰，始用刑辟。今臣遭唐虞之世，是以知免防風氏之誅。』帝説之，擢爲雍州刺史，遷征西將軍。淮在關中三十餘年，功績顯著，遷儀同三司，贈大將軍。」〉淮妻，太尉王凌之妹，坐凌事當并誅。〈《魏略》曰：「凌字彦雲，太原祁人。歴司空、太尉、征東將軍。密欲立楚王彪，司馬宣王自討之。凌自縛歸罪，遙謂太傅曰：『卿直以折簡召我，我當不至邪？』太傅曰：『以卿非肯逐折簡者也。』遂使人送至西。凌自知罪重，試索棺釘，以觀太傅意，太傅給之。凌行至項城，夜呼掾屬與決曰：『行年八十，身名倶滅。命邪！』遂自殺。」〉使者徴攝甚急，淮使戒裝，克日當發。州府文武及百姓勸淮舉兵，淮不許。至期，遣妻，百姓號泣追呼者數萬人。行數十里，淮乃命左右追夫人還，於是文武奔馳，如徇身首之急。既至，淮與宣帝書曰：「五子哀戀，思念其母，其母既亡，則無五子。五子若殞，亦復無淮。」宣帝乃表，特原淮妻。〈《世語》曰：「淮妻當從坐，侍御史往收。督將及羌胡渠帥數千人叩頭，請淮上表留妻，淮不從。妻上道，莫不流涕，人人扼腕，欲劫留之。淮五子叩頭流血請淮，淮不忍視，乃命追之，於是數千騎往追還。淮以書白司馬宣王曰：『五子哀母，不惜其身。若無其母，是無五子，五子若亡，亦無淮也。今輙追還，若於法未通，當受罪於主者。』書至，宣王乃表原之。」〉
諸葛亮之次渭濱，關中震動。〈《蜀志》曰：「亮字孔明，琅邪陽都人。客於荊州，躬耕隴畝，好爲《梁甫吟》。長八尺，毎自比管仲、樂毅，時人莫之許也。唯博陵崔州平、潁川徐元直謂爲信然。先主屯新野，徐庶見先主曰：『諸葛孔明，臥龍也。將軍豈願見之乎？』先主曰：『君與倶來。』庶曰：『此人可就見，不可屈致也。』先主遂詣亮，謂關羽、張飛曰：『孤之有孔明，猶魚之有水也。』累遷丞相、益州牧。率衆北征，卒於渭南。」〉魏明帝深懼晉宣王戰，乃遣辛毗爲軍司馬。〈《魏志》曰：「毗字佐治，潁川陽翟人。累遷衞尉。」〉宣王既與亮對渭而陳，亮設誘譎萬方。宣王果大忿，將欲應之以重兵。亮遣間諜覘之；還曰：「有一老夫，毅然仗黃鉞，當軍門立，軍不得出。」亮曰：「此必辛佐治也。」〈《晉陽秋》曰：「諸葛亮寇於郿，據渭水南原，詔使髙祖拒之。亮善撫御，又戎政嚴明，且僑軍遠征，糧運艱澀，利在野戰。朝廷毎聞其出，欲以不戰屈之，髙祖亦以爲然。而擁大軍禦侮於外，不宜遠露怯弱之形以虧大勢，故秣馬坐甲，毎見呑併之威。亮雖挑戰，或遺髙祖巾幗。巾幗，婦女之飾，欲以激怒，冀獲曹咎之利。朝廷慮髙祖不勝忿憤，而衞尉辛毗骨鯁之臣，帝乃使毗仗節爲髙祖軍司馬。亮果復挑戰，髙祖乃奮怒，將出應之，毗仗節中門而立，髙祖乃止。將士聞見者益加勇鋭。識者以人臣雖擁衆千萬而屈於王人，大略深長，皆如此之類也。」〉
夏侯玄既被桎梏，〈《魏氏春秋》曰：「玄字太初，譙國人，夏侯尚之子，大將軍前妻兄也。風格髙朗，弘辯博暢。正始中，護軍。曹爽誅，徴爲太常。内知不免，不交人事，不畜筆研。及太傅薨，許允謂玄曰：『子無復憂矣！』玄歎曰：『士宗，卿何不見事乎？此人尤能以通家年少遇我，子元、子上不吾容也。』後中書令李豐惡大將軍執政，遂謀以玄代之。大將軍聞其謀，誅豐，收玄送廷尉。」干寶《晉紀》曰：「初，豐之謀也，使告玄，玄答曰：『宜詳之爾，不以聞也。』故及於難。」〉時鍾毓爲廷尉，鍾會先不與玄相知，因便狎之。玄曰：「雖復刑餘之人，未敢聞命！」〈《世語》曰：「玄至廷尉，不肯下辭，廷尉鍾毓自臨履玄。玄正色曰：『吾當何辭？爲令史責人邪？卿便爲吾作。』毓以玄名士，節髙不可屈，而獄當竟，夜爲作辭，令與事相附。流涕以示玄，玄視之曰：『不當若是邪？』鍾會年少於玄，玄不與交，是日於毓坐狎玄，玄正色曰：『鍾君，何得如是！』」《名士傳》曰：「初，玄以鍾毓志趣不同，不與之交。玄被收時，毓爲廷尉，執玄手曰：『太初何至於此？』玄正色曰：『雖復刑餘之人，不可得交。』」按：郭頒，西晉人，時世相近，爲《晉魏世語》，事多詳覈。孫盛之徒皆采以著書，並云玄距鍾會。而袁宏《名士傳》最後出，不依前史，以爲鍾毓，可謂謬矣。〉考掠初無一言，臨刑東市，顏色不異。〈《魏志》曰：「玄格量弘濟，臨斬，顏色不異，舉止自若。」〉
夏侯泰初與廣陵陳本善。本與玄在本母前宴飲，〈《世語》曰：「本字休元，臨淮東陽人。」《魏志》曰：「本，廣陵東陽人。父矯，司徒。本歴郡守、廷尉。所在操綱領，舉大體，能使群下自盡，有率御之才。不親小事，不讀法律，而得廷尉之稱。遷鎭北將軍。」〉本弟騫〈《晉陽秋》曰：「騫字休淵，司徒第二子，無謇諤風，滑稽而多智謀。仕至大司馬。」〉行還，徑入，至堂戸。泰初因起曰：「可得同，不可得而雜。」〈《名士傳》曰：「玄以鄕黨貴齒，本不論德位，年長者必爲拜。與陳本母前飲，騫來而出，其可得同，不可得而雜者也。」〉
髙貴鄕公薨，内外諠譁。〈《魏志》曰：「髙貴鄕公諱髦，字彦士，文帝孫，東海定王霖之子也。初封郯縣。髙貴鄕公好學夙成。齊王廢，群臣迎之，即皇帝位。」《漢晉春秋》曰：「自曹芳事後，魏人省徹宿衞，無復鎧甲，諸門戎兵，老弱而已。曹髦見威權日去，不勝其忿，召侍中王沈、尚書王經、散騎常侍王業謂曰：『司馬昭之心，路人所知也。吾不能坐受廢辱，今日當與卿自出討之。』王經諫不聽，乃出懷中板令投地曰：『行之決矣！正使死，何所恨！況不必死邪？』於是入白太后。沈業奔走告昭，昭爲之備。髦遂率僮僕數百，鼓譟而出。昭弟屯騎校尉伷入，遇髦於東止車門，左右訶之，伷衆奔走。中護軍賈充又逆髦，戰於南闕下。髦自用劍，衆欲退。太子舍人成濟問充曰：『事急矣！當云何？』充曰：『公畜汝等，正爲今日。今日之事，無所問也。』濟即前刺髦，刃出於背。」《魏氏春秋》曰：「帝將誅大將軍，詔有司復進位相國，加九錫。帝夜自將宂從僕射李昭、黃門從官焦伯等下陵雲臺，鎧仗授兵，欲因際會，遣使自出致討，會雨而卻。明日，遂見王經等，出黃素詔於懷曰：『是可忍也，孰不可忍？今當決行此事。』帝遂拔劍升輦，率殿中宿衞倉頭官僮，撃戰鼓，出雲龍門。賈充自外而入，帝師潰散，帝猶稱天子，手劍奮撃，衆莫敢逼。充率厲將士，騎督成倅、弟濟以矛進，帝崩於師。時暴雨，雷電晦冥。」〉司馬文王問侍中陳泰曰：〈《魏志》曰：「泰字玄伯，司空群之子也。」〉「何以靜之？」泰云：「唯殺賈充，以謝天下。」文王曰：「可復下此不？」對曰：「但見其上，未見其下。」〈干寶《晉紀》曰：「髙貴鄕公之殺，司馬文王召朝臣謀其故，太常陳泰不至。使其舅荀顗召之，告以可不。泰曰：『世之論者，以泰方於舅，今舅不如泰也。』子弟内外咸共逼之，垂涕而入。文王待之曲室，謂曰：『玄伯，卿何以處我？』對曰：『可誅賈充以謝天下。』文王曰：『爲吾更思其次。』泰曰：『唯有進於此，不知其次。』文王乃止。」《漢晉春秋》曰：「曹髦之薨，司馬昭聞之，自投於地曰：『天下謂我何？』於是召百官議其事。昭垂涕問陳泰曰：『何以居我？』泰曰：「公光輔數世，功蓋天下，謂當並跡古人，垂美於後，一旦有殺君之事，不亦惜乎！速斬賈充，猶可以自明也。』昭曰：『公閭不可得殺也，卿更思餘計。』泰厲聲曰：『意唯有進於此耳，餘無足委者也。』歸而自殺。」《魏氏春秋》曰：「泰勸大將軍誅賈充，大將軍曰：『卿更思其他。』泰曰：『豈可使泰復發後言。』遂嘔血死。」〉
和嶠爲武帝所親重，語嶠曰：「東宮頃似更成進，卿試往看。」還問「何如？」答云：「皇太子聖質如初。」〈《晉諸公贊》曰：「嶠字長輿，汝南西平人。父逌，太常，知名。嶠少以雅量稱，深爲賈充所知，毎向世祖稱之。歴尚書、太子少傅。」干寶《晉紀》曰：「皇太子有醇古之風，美於信受。侍中和嶠數言於上曰：『季世多僞，而太子信，非四海之主。憂太子不了陛下家事，願追思文武之阼。』上既重長適，又懷齊王，朋黨之論弗入也。後上謂嶠曰：『太子近入朝，吾謂差進，卿可與荀侍中共徃言。』及顗奉詔還，對上曰：『太子明識弘新，有如明詔。』問嶠，嶠對曰：『聖質如初。』上默然。」《晉陽秋》曰：「世祖疑惠帝不可承繼大業，遣和嶠、荀朂往觀察之。既見，朂稱歎曰：『太子德更進茂，不同於故。』嶠曰：『皇太子聖質如初，此陛下家事，非臣所盡。』天下聞之，莫不稱嶠爲忠，而欲灰滅朂也。」按：荀顗淸雅，性不阿諛。校之二説，則孫盛爲得也。〉
諸葛靚後入晉，除大司馬，召不起。以與晉室有讎，常背洛水而坐。與武帝有舊，帝欲見之而無由，乃請諸葛妃呼靚。既來，帝就太妃間相見。禮畢，酒酣，帝曰：「卿故復憶竹馬之好不？」靚曰：「臣不能呑炭漆身，今日復覩聖顏。」因涕泗百行。帝於是慚悔而出。〈《晉諸公贊》曰：「呉亡，靚入洛，以父誕爲太祖所殺，誓不見世祖。世祖叔母琅邪王妃，靚之姊也。帝後因靚在姊間，往就見焉，靚逃於廁中，於是以至孝發名。時嵇康亦被法，而康子紹死蕩陰之役。談者咸曰：『觀紹靚二人，然後知忠孝之道，區以別矣。』」〉
武帝語和嶠曰：「我欲先痛罵王武子，然後爵之。」嶠曰：「武子雋爽，恐不可屈。」帝遂召武子，苦責之，因曰：「知愧不？」〈《晉諸公贊》曰：「齊王當出藩，而王濟諫請無數，又累遣常山主與婦長廣公主共入稽顙，陳乞留之。世祖甚恚，謂王戎曰：『我兄弟至親，今出齊王，自朕家計，而甄德、王濟連遣婦入來，生哭人邪？濟等尚爾，況餘者乎？』濟自此被責，左遷國子祭酒。」〉武子曰：「『尺布斗粟』之謠，常爲陛下恥之！〈《漢書》曰：「淮南厲王長，髙祖少子也。有罪，文帝徙之於蜀，不食而死。民作歌曰：『一尺布，尚可縫；一斗粟、尚可舂。兄弟二人，不能相容。』瓚注曰：『言一尺布帛，可縫而共衣；一斗米粟、可舂而共食。況以天下之廣，而不相容也。』」〉它人能令疎親，臣不能使親疎，以此愧陛下。」
杜預之荊州，頓七里橋，朝士悉祖。〈王隱《晉書》曰：「預字元凱，京兆杜陵人，漢御史大夫延年十一世孫。祖畿，魏太保。父恕，幽州、荊州刺史。預智謀淵博，明於治亂，常稱立德者非所企及，立功、立言所庶幾也。累遷河南尹，爲鎭南將軍，都督荊州諸軍事，鎭襄陽。以平呉勳封當陽侯。預無伎藝之能，身不跨馬，射不穿札，而毎有大事，輙在將帥之限。贈征南將軍，儀同三司。」〉預少賤，好豪俠，不爲物所許。楊濟既名氏，雄俊不堪，不坐而去。〈《八王故事》曰：「濟字文通，弘農人，楊駿弟也。有才識，累遷太子太保，與駿同誅。」〉須臾，和長輿來，問：「楊右衞何在？」客曰：「向來，不坐而去。」長輿曰：「必大夏門下盤馬。」往大夏門，果大閲騎。長輿抱内車，共載歸，坐如初。
杜預拜鎭南將軍，朝士悉至，皆在連榻坐。〈《語林》曰：「中朝方鎭還，不與元凱共坐。預征呉還，獨榻，不與賓客共也。」〉時亦有裴叔則。羊穉舒後至，曰：「杜元凱乃復連榻坐客！」不坐便去。〈《晉諸公贊》曰：「羊琇字穉舒，泰山人。通濟有才榦，與世祖同年相善，謂世祖曰：『後富貴時，見用作領護軍各十年。』世祖即位，累遷左將軍、特進。」〉杜請裴追之，羊去數里住馬，既而倶還杜許。
晉武帝時，荀朂爲中書監，〈虞預《晉書》曰：「朂字公曾，潁川潁陰人，漢司空爽曾孫也。十餘歳能屬文，外祖鍾繇曰：『此兒當及其曾祖。』爲安陽令，民生爲立祠，累遷侍中、中書監。」〉和嶠爲令。故事，監、令由來共車。嶠性雅正，常疾朂諂諛。〈王隱《晉書》曰：「朂性佞媚，譽太子，出齊王，當時私議，損國害民，孫劉之匹也。後世若有良史，當著《佞倖傳》。」〉後公車來，嶠便登，正向前坐，不復容朂。朂方更覓車，然後得去。監、令各給車自此始。〈曹嘉之《晉紀》曰：「中書監、令常同車入朝。至和嶠爲令，而荀朂爲監，嶠意強抗，專車而坐，乃使監、令異車，自此始也。」〉
山公大兒著短帢，車中倚。武帝欲見之，山公不敢辭，問兒，兒不肯行。時論乃云勝山公。〈《晉諸公贊》曰：「山該字伯倫，司徒濤長子也。雄有器識，仕至左衞將軍。」〉
向雄爲河内主簿，有公事不及雄，而太守劉淮橫怒，遂與杖遣之。雄後爲黃門郎，劉爲侍中，初不交言。武帝聞之，敕雄復君臣之好，雄不得已，詣劉，再拜曰：「向受詔而來，而君臣之義絶，何如？」於是即去。武帝聞尚不和，乃怒問雄曰：「我令卿復君臣之好，何以猶絶？」〈《漢晉春秋》曰：「雄字茂伯，河内人。」《世語》曰：「雄有節概，仕至黃門郎、護軍將軍。」按：王隱、孫盛不與故君相聞議曰：「昔在晉初，河内温縣領校向雄，送御犧牛，不先呈郡，輙隨比送洛。値天大熱，郡送牛多暍死。臺法甚重，太守呉奮召雄與杖，雄不受杖，曰：『郡牛者亦死也；呈牛者亦死也。』奮大怒，下雄獄，將大治之。會司隸辟雄都官從事，數年，爲黃門侍郎。奮爲侍中，同省，相避不相見。武帝聞之，給雄酒禮，使詣奮解，雄乃奉詔。」此則非劉淮也。《晉諸公贊》曰：「淮字君平，沛國杼秋人。少以淸正稱。累遷河内太守、侍中、尚書僕射、司徒。」〉雄曰：「古之君子，進人以禮，退人以禮；今之君子，進人若將加諸厀，退人若將墜諸淵。臣於劉河内，不爲戎首，亦已幸甚，安復爲君臣之好？」武帝從之。〈《禮記》曰：「穆公問於子思曰：『爲舊君反服，古邪？』子思曰：『古之君子，進人以禮，退人以禮，故有舊君反服之禮；今之君子，進人若將加諸淵，退人若將墜諸淵。無爲戎首，不亦善乎，又何反服之有？』」鄭玄曰：「爲兵主求攻伐，故曰戎首也。」〉
齊王冏爲大司馬輔政，〈虞預《晉書》曰：「冏字景治，齊王攸子也。少聰惠，及長，謙約好施。趙王倫篡位，冏起義兵誅倫，拜大司馬，加九錫，政皆決之。而恣用群小，不復朝覲，遂爲長沙王所誅。」〉嵇紹爲侍中，詣冏咨事。冏設宰會，召葛旟〈《齊王官屬名》曰：「旟字虚旟，齊王從事中郎。」《晉陽秋》曰：「齊王起義，轉長史。既克趙王倫，與董艾等專執威權。冏敗，見誅。」〉、董艾等〈《八王故事》曰：「艾字叔智，弘農人。祖遇，魏侍中。父緩，祕書監。艾少好功名，不修士檢。齊王起義，艾爲新汲令，赴軍，用艾領右將軍。王敗，見誅。」〉共論時宜。旟等白冏：「嵇侍中善於絲竹，公可令操之。」遂送樂器。紹推卻不受。冏曰：「今日共爲歡，卿何卻邪？」紹曰：「公協輔皇室，令作事可法。紹雖官卑，職備常伯。操絲比竹，蓋樂官之事，不可以先王法服，爲伶人之業。今逼髙命，不敢苟辭，當釋冠冕，襲私服，此紹之心也。」旟等不自得而退。
盧志於衆坐，〈《世語》曰：「志字子通，范陽人，尚書珽少子。少知名。起家鄴令，歴成都王長史、衞尉卿、尚書郎。」〉問陸士衡：「陸遜、陸抗，是君何物？」〈抗，已見。《呉書》曰：「遜字伯言，呉郡人，世爲冠族。初領海昌令，號神君，累遷丞相。」〉答曰：「如卿於盧毓、盧珽。」〈《魏志》曰：「毓字子家，涿人。父植，有名於世。累遷吏部郎、尚書。選舉，先性行而後言才，進司空。珽，咸熙中爲泰山太守，字子笏，位至尚書。」〉士龍失色。〈雲，別見。〉既出戸，謂兄曰：「何至如此，彼容不相知也？」士衡正色曰：「我父祖名播海内，寧有不知？鬼子敢爾！」〈《孔氏志怪》曰：「盧充者，范陽人。家西三十里有崔少府墓。充先冬至一日，出家西獵，見一獐，舉弓而射，即中之。獐倒而復起，充逐之，不覺遠。忽見一里門如府舍，門中一鈴下有唱家前。充問：『此何府也？』答曰：『少府府也。』充曰：『我衣惡，那得見貴人？』即有人提襥新衣迎之。充著盡可體，便進見少府，展姓名。酒炙數行，崔曰：『近得尊府君書，爲君索小女婚，故相延耳。』即舉書示充。充，父亡時雖小，然已見父手跡，便歔欷無辭。崔即敕内，令女郎莊嚴，使充就東廊。充至，婦已下車，立席頭，共拜。爲三日畢，還見崔。崔曰：『君可歸矣。女有娠相，生男，當以相還；生女，當留自養。』敕外嚴車送客。崔送至門，執手零涕，離別之感，無異生人。復致衣一襲，被褥一副。充便上車，去如電逝，須臾至家。家人相見，悲喜推問，知崔是亡人，而入其墓，追以懊惋。居四年，三月三日臨水戲，忽見一犢車，乍浮乍沒。既上岸，充往開車後戸，見崔氏女與三歳男兒共載。充見之忻然，欲捉其手。女舉手指後車曰：『府君見人。』即見少府，充往問訊。女抱兒還充，又與金盌，別，并贈詩曰：『煌煌靈芝質，光麗何猗猗！華豔當時顯，嘉異表神奇。含英未及秀，中夏罹霜萎。榮曜長幽滅，世路永無施。不悟陰陽運，哲人忽來儀。會淺離別速，皆由靈與祇。何以贈余親，金盌可頤兒。愛恩從此別，斷絶傷肝脾。』充取兒盌及詩，忽不見二車處。將兒還，四坐謂是鬼魅，僉遙唾之，形如故。問兒：『誰是汝父？』兒逕就充懷。衆初怪惡，傳省其詩，慨然歎死生之玄通也。充詣市賣盌，髙舉其價，不欲速售，冀有識者。欻有一老婢，問充得盌之由。還報其大家，即女姨也。遣視之，果是。謂充曰：『我姨姊，崔少府女，未嫁而亡，家親痛之，贈一金盌，箸棺中。今視卿盌甚似，得盌本末，可得聞不？』充以事對。即詣充家迎兒。兒有崔氏狀，又似充貌。姨曰：『我舅甥三月末閒産。父曰春暖，温也，願休強也。即字温休。温休蓋幽婚也。其兆先彰矣。兒遂成爲令器。歴數郡二千石，皆著績。其後生植，爲漢尚書。植子毓，爲魏司空。冠蓋相承至今也。」〉議者疑二陸優劣，謝公以此定之。
羊忱性甚貞烈。趙王倫爲相國，忱爲太傅長史，乃版以參相國軍事。使者卒至，忱深懼豫禍，不暇被馬，於是帖騎而避。使者追之，忱善射，矢左右發，使者不敢進，遂得免。〈《文字志》曰：「忱字長和，一名陶，泰山平陽人。世爲冠族。父繇，車騎掾。忱歴太傅長史、揚州刺史，遷侍中。永嘉五年，遭亂被害，年五十餘。」〉
王太尉不與庾子嵩交，〈王夷甫、庾敳。〉庾卿之不置。王曰：「君不得爲爾。」庾曰：「卿自君我，我自卿卿。我自用我法，卿自用卿法。」
阮宣子伐社樹，〈阮修，已見。《春秋傳》曰：「共工氏有子曰句龍，爲后土，后土爲社。」《風俗通》曰：「『《孝經》稱：社者，土也。廣博不可備敬，故封土以爲社而祀之報功也。』然則社自祀句龍，非土之祭也。」〉有人止之。宣子曰：「社而爲樹，伐樹則社亡；樹而爲社，伐樹則社移矣。」
阮宣子論鬼神有無者，或以人死有鬼。宣子獨以爲無，曰：「今見鬼者云，著生時衣服；若人死有鬼，衣服復有鬼邪？」〈《論衡》曰：「世謂人死爲鬼，非也。人死不爲鬼，無知，不能害人。如審鬼者死人精神，人見之宜從裸袒之形，無爲見衣帶被服也。何則？衣無精神也。由此言之，見衣服象人，則形體亦象人。象人，知非死人之精神也。凡天地之間有鬼，非人死之精神也。」〉
元皇帝既登阼，以鄭后之寵，欲舍明帝而立簡文。時議者咸謂：「舍長立少，既於理非倫，且明帝以聰亮英斷，益宜爲儲副。」周王諸公，並苦爭懇切。〈《中興書》曰：「鄭太后字阿春，滎陽人。少孤，先嫁田氏，夫亡，依舅呉氏。時中宗敬后虞氏先崩，將納呉氏，后與呉氏女遊後園，有言之於中宗者，納爲夫人，甚寵。生簡文。帝即位，尊之曰文宣太后。」〉唯刁玄亮獨欲奉少主，以阿帝旨。元帝便欲施行，慮諸公不奉詔。於是先喚周侯、丞相入，然後欲出詔付刁。〈刁協〉周王既入，始至階頭，帝逆遣傳詔，遏使就東廂。周侯未悟，即卻略下階。丞相披撥傳詔，徑至御床前曰：「不審陛下何以見臣。」帝默然無言，乃探懷中黃紙詔裂擲之。由此皇儲始定。周侯方慨然愧嘆曰：「我常自言勝茂弘，今始知不如也！」《中興書》曰：「元皇以明帝及琅邪王裒並非敬后所生，而謂裒有大成之度，勝於明帝，因從容問王導曰：『立子以德不以年，今二子孰賢？』導曰：『世子、宣城倶有爽明之德，莫能優劣。如此，故當以年。』於是更封裒爲琅邪王。」而此與《世説》互異，然法盛采摭典故，以何爲實？且從容調諫，理或可安。豈有登階一言，曾無奇説，便爲之改計乎？
王丞相初在江左，欲結援呉人，請婚陸太尉。對曰：「培塿無松柏，薰蕕不同器。〈杜預《左傳注》曰：「培塿，小阜。松柏，大木也。薰，香草。蕕，臭草。」〉玩雖不才，義不爲亂倫之始。」〈玩，已見。〉
諸葛恢大女適太尉庾亮兒，〈《恢別傳》曰：「恢字道明，琅邪陽都人。祖誕，司空。父靚，亦知名。恢少有令問，稱爲明賢。避難江左，中宗召補主簿，累遷尚書令。」《庾氏譜》曰：「庾亮子會，娶恢女，名文彪。」庾會，別見。〉次女適徐州刺史羊忱兒。〈《羊氏譜》曰：「羊楷字道茂。祖繇，車騎掾。父忱，侍中。楷仕至尚書郎。娶諸葛恢次女。」〉亮子被蘇峻害，改適江虨。〈虨別見。〉恢兒娶鄧攸女。〈《諸葛氏譜》曰：「恢子衡，字峻文，仕至滎陽太守。娶河南鄧攸女。」〉於時謝尚書求其小女婚。恢乃云：「羊鄧是世婚，江家我顧伊，庾家伊顧我，不能復與謝裒兒婚。」〈《永嘉流人名》曰：「裒字幼儒，陳郡人。父衡，博士。裒歴侍中、吏部尚書、呉國内史。」〉及恢亡，遂婚。〈《謝氏譜》曰：「裒子石，娶恢小女，名文熊。」《中興書》曰：「石字石奴，歴尚書令，聚斂無厭，取譏當世。」〉於是王右軍往謝家看新婦，猶有恢之遺法，威儀端詳，容服光整。王嘆曰：「我在遣女裁得爾耳！」
周叔治作晉陵太守，周侯、仲智往別。叔治以將別，涕泗不止。仲智恚之曰：「斯人乃婦女，與人別唯啼泣！」便舍去。〈鄧粲《晉紀》曰：「周謨字叔治，顗次弟也。仕至中護軍。嵩字仲智，謨兄也。性絞直果俠，毎以才氣陵物。顗被害，王敦使人弔焉。嵩曰：『亡兄，天下有義人，爲天下無義人所殺，復何所弔？』敦甚銜之。猶取爲從事中郎，因事誅嵩。」《晉陽秋》曰：「嵩事佛，臨刑猶誦經。」〉周侯獨留，與飲酒言話，臨別流涕，撫其背曰：「奴好自愛。」〈阿奴，謨小字。〉
周伯仁爲吏部尚書，在省内夜疾危急。時刁玄亮爲尚書令，營救備親好之至。良久小損。〈虞預《晉書》曰：「刁協字玄亮，勃海饒安人。少好學，雖不研精，而多所博渉。中興制度，皆稟於協。累遷尚書令，中宗信重之。爲王敦所忌，舉兵討之，奔至江南，敗死。」〉明旦，報仲智，仲智狼狽來。始入戸，刁下床對之大泣，説伯仁昨危急之狀。仲智手批之，刁爲辟易於戸側。既前，都不問病，直云：「君在中朝，與和長輿齊名，那與佞人刁協有情？」逕便出。
王含作廬江郡，貪濁狼籍。王敦護其兄，故於衆坐稱：「家兄在郡定佳，廬江人士咸稱之！」時何充爲敦主簿，在坐，正色曰：「充即廬江人，所聞異於此！」敦默然。旁人爲之反側，充晏然，神意自若。〈《中興書》曰：「王敦以震主之威，收羅賢俊，辟充爲主簿。充知敦有異志，逡巡疎外。及敦稱含有惠政，一坐畏敦，撃節而已，充獨抗之。其時衆人爲之失色。由是忤敦，出爲東海王文學。」〉
顧孟著嘗以酒勸周伯仁，伯仁不受。顧因移勸柱，而語柱曰：「詎可便作棟梁自遇。」周得之欣然，遂爲衿契。〈徐廣《晉紀》曰：「顧顯字孟著，呉郡人，驃騎榮兄子。少有重名，泰興中爲騎郎。蚤卒，時爲悼惜之。」〉
明帝在西堂，會諸公飲酒，未大醉，帝問：「今名臣共集，何如堯舜？」時周伯仁爲僕射，因厲聲曰：「今雖同人主，復那得等於聖治！」帝大怒，還内，作手詔滿一黃紙，遂付廷尉令收，因欲殺之。〈按，明帝未即位，顗已爲王敦所殺，此説非也。〉後數日，詔出周，群臣往省之。周曰：「近知當不死，罪不足至此。」
王大將軍當下，時咸謂無縁爾。伯仁曰：「今主非堯舜，何能無過？且人臣安得稱兵以向朝廷？處仲狼抗剛愎，王平子何在？」〈《顗別傳》曰：「王敦討劉隗，時温太眞爲東宮庶子，在承華門外，與顗相見，曰：『大將軍此舉有在，義無有濫。』顗曰：『君年少，希更事，未有人臣若此而不作亂，共相推戴數年而爲此者乎？處仲狼抗而強忌，平子何在？』」《晉陽秋》曰：「王澄爲荊州，群賊並起，乃奔豫章。而恃其宿名，猶陵侮敦，敦使勇士路戎等搤而殺之。」《裴子》曰：「平子從荊州下，大將軍因欲殺之。而平子左右有二十人，甚健，皆持鐵楯馬鞭，平子恆持玉枕。大將軍乃犒荊州文武，二十人積飲食，皆不能動，乃借平子玉枕，便持下床。平子手引大將軍帶絶，與力士鬥甚苦，乃得上屋上，久許而死。」〉
王敦既下，住船石頭，欲有廢明帝意。賓客盈坐，敦知帝聰明，欲以不孝廢之。毎言帝不孝之狀，而皆云温太眞所説。温嘗爲東宮率，後爲吾司馬，甚悉之。須臾，温來，敦便奮其威容，問温曰：「皇太子作人何似？」温曰：「小人無以測君子。」敦聲色並厲，欲以威力使從己，乃重問温：「太子何以稱佳？」温曰：「鉤深致遠，蓋非淺識所測。然以禮侍親，可稱爲孝。」〈劉謙之《晉紀》曰：「敦欲廢明帝，言於衆曰：『太子子道有虧，温司馬昔在東宮悉其事。』嶠既正言，敦忿而愧焉。」〉
王大將軍既反，至石頭，周伯仁往見之。謂周曰：「卿何以相負？」對曰：「公戎車犯正，下官忝率六軍，而王師不振，以此負公。」〈《晉陽秋》曰：「王敦既下，六軍敗績。顗長史郝嘏及左右文武勸顗避難，顗曰：『吾備位大臣，朝廷傾撓，豈可草間求活，投身胡虜邪？』乃與朝士詣敦，敦曰：『近日戰有餘力不？』對曰：『恨力不足，豈有餘邪？』」〉
蘇峻既至石頭，百僚奔散，〈王隱《晉書》曰：「峻字子髙，長廣掖人。少有才學，仕郡主簿，舉孝廉。値中原亂，招合流舊三千餘家，結壘本縣，宣示王化，收葬枯骨，遠近感其恩義，咸共宗焉。討王敦有功，封公，遷歴陽太守。峻外營將表曰：『鼓自鳴。』峻自斫鼓曰：『我鄕里時有此，則空城。』有頃，詔書徴峻。峻曰：『臺下云我反，反豈得活邪？我甯山頭望廷尉，不能廷尉望山頭。』乃作亂。」《晉陽秋》曰：「峻率衆二萬，濟自橫江、至於蔣山，王師敗績。」〉唯侍中鍾雅獨在帝側。或謂鍾曰：「見可而進，知難而退，古之道也。君性亮直，必不容於寇讎；何不用隨時之宜，而坐待其弊邪？」鍾曰：「國亂不能匡，君危不能濟，而各遜遁以求免，吾懼董狐將執簡而進矣！」
庾公臨去，顧語鍾後事，深以相委。鍾曰：「棟折榱崩，誰之責邪？」庾曰：「今日之事，不容復言，卿當期克復之效耳！」鍾曰：「想足下不愧荀林父耳。」〈《春秋傳》曰：「楚莊王圍鄭，晉使荀林父率師救鄭，與楚戰於邲，晉師敗績。桓子歸，請死。晉平公將許之，士貞子諫而止。後林父敗赤狄於曲梁，賞桓子、狄臣千室，亦賞士伯以瓜衍之田，曰：『吾獲狄田，子之功也。微子，吾喪伯氏矣。』」〉
蘇峻時，孔群在橫塘爲匡術所逼。王丞相保存術，〈《會稽後賢記》曰：「群字敬休，會稽山陰人。祖竺，呉豫章太守。父奕，全椒令。群有智局，仕至御史中丞。」《晉陽秋》曰：「匡術爲阜陵令，逃亡無行。庾亮徴蘇峻，術勸峻誅亮，遂與峻同反。後以宛城降。」〉因衆坐戲語，令術勸酒，以釋橫塘之憾。群答曰：「德非孔子，厄同匡人。〈《家語》曰：「孔子之宋，匡簡子以甲士圍之。子路怒，奮戟將戰。孔子止之曰：『夫詩書之不講，禮樂之不習，是丘之過也。若述先王之道而爲咎者，非丘罪也。命也夫！歌，予和汝。』子路彈劍，孔子和之。曲三終，匡人解甲罷。」〉雖陽和布氣，鷹化爲鳩，至於識者，猶憎其眼。」〈《禮記·月令》曰：「仲春之月，鷹化爲鳩。」鄭玄曰：「鳩，播穀也。」《夏小正》曰：「鷹則爲鳩。鷹也者，其殺之時也；鳩也者，非殺之時也。善變而之仁，故具之。」〉
蘇子髙事平，〈《靈鬼志謠徴》曰：「明帝初，有謠曰：『髙山崩，石自破。』髙山，峻也。碩，峻弟也。後諸公誅峻，碩猶據石頭，潰散而逃，追斬之。」〉王庾諸公欲用孔廷尉爲丹陽。〈孔坦。〉亂離之後，百姓彫弊，孔慨然曰：「昔肅祖臨崩，諸君親升御床，並蒙眷識，共奉遺詔。孔坦疎賤，不在顧命之列。既有艱難，則以微臣爲先，今猶俎上腐肉，任人膾截耳！」於是拂衣而去，諸公亦止。〈按，王隱《晉書》：「蘇峻事平，陶侃欲將坦，上用爲豫章太守，坦辭母老不行。臺以爲呉郡。呉郡多名族，而坦年少，乃授呉興内史，不聞尹京。」〉
孔車騎與中丞共行，〈《孔愉別傳》曰：「愉字敬康，會稽山陰人。初辟中宗參軍，討華軼有功，封餘不亭侯。愉少時嘗得一龜，放於餘不溪中，龜於路左顧者數過。及後鑄印，而龜左顧，更鑄猶如此。印師以聞，愉悟，取而佩焉。累遷尚書左僕射、贈車騎將軍。」中丞，孔群也。〉在御道逢匡術，賓從甚盛，因往與車騎共語。中丞初不視，直云：「鷹化爲鳩，衆鳥猶惡其眼。」術大怒，便欲刃之。車騎下車，抱術曰：「族弟發狂，卿爲我宥之！」始得全首領。
梅頤嘗有惠於陶公。後爲豫章太守，有事，王丞相遣收之。侃曰：「天子富於春秋，萬機自諸侯出，王公既得録，陶公何爲不可放？」乃遣人於江口奪之。〈《晉諸公贊》曰：「頤字仲眞，汝南西平人。少好學隱退，而求實進止。」《永嘉流人名》曰：「頤，領軍司馬。頤弟陶，字叔眞。」鄧粲《晉紀》曰：「初，有讚侃於王敦者，乃以從弟廙代侃爲荊州，左遷侃廣州。侃文武距廙而求侃，敦聞大怒。及侃將蒞廣州，過敦，敦陳兵欲害侃。敦咨議參軍梅陶諫敦，乃止，厚禮而遣之。」王隱《晉書》亦同。按，二書所敘，則有惠於陶是梅陶，非頤也。〉頤見陶公，拜，陶公止之。頤曰：「梅仲眞厀，明日豈可復屈邪？」
王丞相作女伎，施設床席。蔡公先在坐，不説而去，王亦不留。〈《蔡司徒別傳》曰：「謨字道明，濟陽考城人。博學有識，避地江左，歴左光祿、録尚書事、揚州刺史。薨，贈司空。」〉
何次道、庾季堅二人並爲元輔。〈《晉陽秋》曰：「庾冰字季堅，太尉亮之弟也。少有檢操，兄亮常器之，曰：『吾家晏平仲。』累遷車騎將軍、江州刺史。」〉成帝初崩，於時嗣君未定，何欲立嗣子，庾及朝議以外寇方強，嗣子沖幼，乃立康帝。〈《中興書》曰：「帝諱岳，字世同，成帝同母弟也。成帝崩，即位，年二十二。」〉康帝登阼，會群臣，謂何曰：「朕今所以承大業，爲誰之議？」何答曰：「陛下龍飛，此是庾冰之功，非臣之力。於時用微臣之議，今不覩盛明之世。」〈《晉陽秋》曰：「初，顯宗臨崩，庾冰議立長君，何充謂宜奉皇子。爭之不得，充不自安，求處外任。及冰出鎭武昌，充自京馳還，言於帝曰：『冰不宜出，昔年陛下龍飛，使晉德再隆者，冰之勳也。臣無與焉。』」〉帝有慚色。
江僕射年少，王丞相呼與共棊。王手嘗不如兩道許，而欲敵道戲，試以觀之。江不即下。王曰：「君何以不行？」江曰：「恐不得爾。」〈徐廣《晉紀》曰：「江虨字思玄，陳留人。博學知名，兼善弈，爲中興之冠。累遷尚書左僕射、護軍將軍。」〉傍有客曰：「此年少戲迺不惡。」王徐舉首曰：「此年少非唯圍棊見勝。」〈范汪《棋品》曰：「虨與王恬等，棋第一品，導第五品。」〉
孔君平疾篤，庾司空爲會稽，省之，〈庾冰〉相問訊甚至，爲之流涕。庾既下床，孔慨然曰：「大丈夫將終，不問安國寧家之術，迺作兒女子相問！」庾聞，回謝之，請其話言。〈王隱《晉書》曰：「坦方直而有雅望。」〉
桓大司馬詣劉尹，臥不起。桓彎彈彈劉枕，丸迸碎床褥間。劉作色而起曰：「使君如馨地，寧可鬬戰求勝？」〈《中興書》曰：「温曾爲徐州刺史。」沛國屬徐州，故呼温使君。鬥戰者，以温爲將也。〉桓甚有恨容。〈劉尹，眞長。已見。〉
後來年少，多有道深公者。深公謂曰：「黃吻年少，勿爲評論宿士。昔嘗與元明二帝、王庾二公周旋。」〈《髙逸沙門傳》曰：「晉元明二帝，遊心玄虚，託情道味，以賓友禮待法師。王公、庾公傾心側席，好同臭味也。」〉
王中郎年少時，〈坦之，已見。〉江虨爲僕射領選，欲擬之爲尚書郎。有語王者。王曰：「自過江來，尚書郎正用第二人，何得擬我？」江聞而止。〈按，《王彪之別傳》曰：「彪之從伯導謂彪之曰：『選曹舉汝爲尚書郎，幸可作諸王佐邪？』」此知郎官，寒素之品也。〉
王述轉尚書令，事行便拜。文度曰：「故應讓杜許。」藍田云：「汝謂我堪此不？」文度曰：「何爲不堪！但克讓自是美事，恐不可闕。」藍田慨然曰：「既云堪，何爲復讓？人言汝勝我，定不如我。」〈《述別傳》曰：「述常以爲人之處世，當先量己而後動，義無虚讓，是以應辭便當固執。其貞正不踰皆此類。」〉
孫興公作《庾公誄》，文多託寄之辭。〈《綽集》載誄文曰：「咨予與公，風流同歸。擬量託情，視公猶師。君子之交，相與無私。虚中納是，吐誠悔非。雖實不敏，敬佩絃韋。永戢話言，口誦心悲。」〉既成，示庾道恩。庾見，慨然送還之，曰：「先君與君，自不至於此。」〈道恩，庾羲小字。徐廣《晉紀》曰：「羲，字叔和，太保亮第三子。拔尚率到。位建威將軍、呉國内史。」〉
王長史求東陽，撫軍不用。〈簡文〉後疾篤，臨終，撫軍哀嘆曰：「吾將負仲祖於此，命用之。」長史曰：「人言會稽王痴，眞痴。」〈王濛，已見。〉
劉簡作桓宣武別駕，後爲東曹參軍，〈《劉氏譜》曰：「簡字仲約，南陽人。祖喬，豫州刺史。父珽，潁川太守。簡仕至大司馬參軍。」〉頗以剛直見疎。嘗聽記，簡都無言。宣武問：「劉東曹何以不下意？」答曰：「會不能用。」宣武亦無怪色。
劉眞長、王仲祖共行，日旰未食。有相識小人貽其餐，肴案甚盛，眞長辭焉。仲祖曰：「聊以充虚，何苦辭？」眞長曰：「小人都不可與作縁。」〈孔子稱：「唯女子與小人爲難養，近之則不遜，遠之則怨。」劉尹之意，蓋從此言也。〉
王脩齡嘗在東山甚貧乏。〈司州，已見。〉陶胡奴爲烏程令，〈胡奴，陶範小字也。《陶侃別傳》曰：「範字道則，侃第十子也。侃諸子中最知名。歴尚書、祕書監。」何法盛以爲第九子。〉送一船米遺之，卻不肯取。直答語：「王脩齡若飢，自當就謝仁祖索食，不須陶胡奴米。」
阮光祿〈阮裕，已見。〉赴山陵，至都，不往殷劉許，過事便還。諸人相與追之，阮亦知時流必當逐己，乃遄疾而去，至方山不相及。〈《中興書》曰：「裕終日頽然，無所錯綜，而物自宗之。」〉劉尹時爲會稽，乃嘆曰：「我入當泊安石渚下耳。不敢復近思曠傍，伊便能捉杖打人，不易。」
王劉與桓公共至覆舟山看。酒酣後，劉牽腳加桓公頸。桓公甚不堪，舉手撥去。既還，王長史語劉曰：「伊詎可以形色加人不？」〈《温別傳》曰：「温有豪邁風氣也。」〉
桓公問桓子野：「謝安石料萬石必敗，何以不諫？」〈子野，桓伊小字也。《續晉陽秋》曰：「伊字叔夏，譙國銍人。父景，護軍將軍。伊少有才藝，又善聲律，加以標悟省率，爲王濛、劉惔所知。累遷豫州刺史，贈右將軍。」〉子野答曰：「故當出於難犯耳！」桓作色曰：「萬石撓弱凡才，有何嚴顏難犯？」
羅君章曾在人家，主人令與坐上客共語。答曰：「相識已多，不煩復爾。」〈《羅府君別傳》曰：「含字君章，桂陽棗陽人。蓋楚熊姓之後，啓土羅國，遂氏族焉。後寓湘境，故爲桂陽人。含，臨海太守彦曾孫，滎陽太守緩少子也。桓宣武辟爲別駕，以官廨諠擾，於城西池小洲上立茅茨，伐木爲床，織葦爲席，布衣蔬食，晏若有餘。桓公嘗謂衆坐曰：『此自江左之淸秀，豈惟荊楚而已！』累遷散騎常侍、廷尉、長沙相。致仕，中散大夫，門施行馬。含自在官舍，有一白雀棲集堂宇，及致仕還家，階庭忽蘭菊挺生。豈非至行之徴邪？」〉
韓康伯病，拄杖前庭消搖。〈韓伯，已見。〉見諸謝皆富貴，轟隱交路，嘆曰：「此復何異王莽時？」〈《漢書》曰：「王莽宗族凡十侯、五大司馬。」〉
王文度爲桓公長史時，桓爲兒求王女，王許咨藍田。〈王坦之、王述並已見。〉既還，藍田愛念文度，雖長大猶抱著厀上。文度因言桓求己女婚。藍田大怒，排文度下厀曰：「惡見，文度已復痴，畏桓温面兵，那可嫁女與之！」文度還報云：「下官家中先得婚處。」桓公曰：「吾知矣，此尊府君不肯耳。」後桓女遂嫁文度兒。〈《王氏譜》曰：「坦之子愷，娶桓温第二女，字伯子。」《中興書》曰：「愷字茂仁，歴呉國内史、丹陽尹，贈太常。」〉
王子敬數歳時，嘗看諸門生樗蒲。見有勝負，因曰：「《南風》不競。」〈《春秋傳》曰：「楚伐鄭，師曠曰：『不害，吾驟歌《南風》。』《南風》不競，多死聲，楚必無功。」杜預曰：「歌者吹律，以詠八風，《南風》音微，故曰不競也。」〉門生輩輕其小兒，迺曰：「此郎亦管中窺豹，時見一斑。」子敬瞋目曰：「遠慚荀奉倩，近愧劉眞長！」遂拂衣而去。〈荀劉，已見。〉
謝公聞羊綏佳，致意令來，終不肯詣。〈《羊氏譜》曰：「綏字仲彦，太山人。父楷，尚書郎。綏仕至中書侍郎。」〉後綏爲太學博士，因事見謝公，公即取以爲主簿。
王右軍與謝公詣阮公，〈阮思曠也。〉至門語謝：「故當共推主人。」謝曰：「推人正自難。」
太極殿始成，〈徐廣晉紀曰：「孝武寧康二年，尚書令王彪之等啓改作新宮。太元三年二月，内外軍六千人始營築，至七月而成。太極殿髙八丈，長二十七丈，廣十丈。尚書謝萬監視，賜爵關内侯。大匠毛安之關中侯。」〉王子敬時爲謝公長史，謝送版，使王題之。王有不平色，語信云：「可擲箸門外。」謝後見王曰：「題之上殿何若？昔魏朝韋誕諸人，亦自爲也。」王曰：「魏阼所以不長。」謝以爲名言。〈宋明帝《文章志》曰：「太原中，新宮成，議者欲屈王獻之題榜，以爲萬代寶。謝安與王語次，因及魏時起陵雲閣忘題榜，乃使韋仲將縣梯上題之。比下，鬚髮盡白，裁餘氣息。還語子弟云：『宜絶楷法！』安欲以此風動其意。王解其旨，正色曰：『此奇事。韋仲將魏朝大臣，寧可使其若此？有以知魏德之不長。』安知其心，迺不復逼之。」〉
王恭欲請江盧奴爲長史，晨往詣江，江猶在帳中。王坐，不敢即言。良久乃得及，江不應。〈盧奴，江敳小字也。《晉安帝紀》曰：「敳字仲凱，濟陽人。祖正，散騎常侍。父虨，僕射。並以義正器素，知名當世。敳歴位内外，簡退箸稱，歴黃門侍郎、驃騎咨議。」〉直喚人取酒，自飲一盌，又不與王。王且笑且言：「那得獨飲？」江云：「卿亦復須邪？」更使酌與王，王飲酒畢，因得自解去。未出戸，江嘆曰：「人自量，固爲難。」〈《宋書》曰：「敳即湘州江夷之父也，夷字茂遠，湘州刺史。」〉
孝武問王爽：「卿何如卿兄。」王答曰：「風流秀出，臣不如恭，忠孝亦何可以假人！」〈《中興書》曰：「爽忠孝正直。烈宗崩，王國寶夜開門入，爲遺詔。爽爲黃門郎，距之曰：『大行晏駕，太子未立，敢有先入者，斬！』國寶懼，乃止。」〉
王爽與司馬太傅飲酒。太傅醉，呼王爲「小子。」王曰：「亡祖長史，與簡文皇帝爲布衣之交。亡姑、亡姊，伉儷二宮。何小子之有？」〈《中興書》曰：「王濛女諱穆之，爲哀帝皇后。王蘊女諱法惠，爲孝武皇后。」〉
張玄與王建武先不相識，〈張玄已見。建武，王忱也。《晉安帝紀》曰：「忱初作荊州刺史，後爲建武將軍。」〉後遇於范豫章許，范令二人共語。〈范甯，已見。〉張因正坐斂衽，王孰視良久，不對。張大失望，便去。范苦譬留之，遂不肯住。范是王之舅，〈《王氏譜》曰：「王坦之娶順陽郡范汪女，名蓋，即甯妹也，生忱。」〉乃讓王曰：「張玄，呉士之秀，亦見遇於時，而使至於此，深不可解。」王笑曰：「張祖希若欲相識，自應見詣。」范馳報張，張便束帶造之。遂舉觴對語，賓主無愧色。