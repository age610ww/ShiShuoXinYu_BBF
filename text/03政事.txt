陳仲弓爲太丘長，時吏有詐稱母病求假，事覺收之，令吏殺焉。主簿請付獄，考衆姦。仲弓曰：「欺君不忠，病母不孝；不忠不孝，其罪莫大。考求衆姦，豈復過此？」〈陳寔已別見。〉
陳仲弓爲太丘長，有劫賊殺財主，主者捕之。未至發所，道聞民有在草不起子者，回車往治之。主簿曰：「賊大，宜先按討。」仲弓曰：「盜殺財主，何如骨肉相殘？」〈按，後漢時賈彪有此事，不聞寔也。〉
陳元方年十一時，〈陳紀已見。〉候袁公。袁公問曰：「賢家君在太丘，遠近稱之，何所履行？」元方曰：「老父在太丘，彊者綏之以德，弱者撫之以仁，恣其所安，久而益敬。」〈袁宏《漢紀》曰：「寔爲太丘，其政不嚴而治，百姓敬之。」〉袁公曰：「孤往者嘗爲鄴令，正行此事。不知卿家君法孤？孤法卿父？」〈檢衆《漢書》，袁氏諸公，未知誰爲鄴令？故闕其文以待通識者。〉元方曰：「周公、孔子，異世而出，周旋動靜，萬里如一；周公不師孔子，孔子亦不師周公。」
賀太傅作呉郡，初不出門。呉中諸強族輕之，乃題府門云：「會稽鷄，不能啼。」〈環濟《呉紀》曰：「賀邵字興伯，會稽山陰人。祖齊，父景，並歴美官。邵歴散騎常侍，出爲呉郡太守。後遷太子太傅。」〉賀聞故出行，至門反顧，索筆足之曰：「不可啼，殺呉兒！」於是至諸屯邸，檢校諸顧陸役使官兵及藏逋亡，悉以事言上，罪者甚衆。陸抗時爲江陵都督，〈《呉録》曰：「抗字幼節，呉郡人，丞相遜子，孫策外孫也。爲江陵都督，累遷大司馬、荊州牧。」〉故下請孫皓，然後得釋。
山公以器重朝望，年踰七十，猶知管時任。〈虞預《晉書》曰：「山濤字巨源，河内懷人。祖本，郡孝廉。父曜，冤句令。濤蚤孤而貧，少有器量，宿士猶不慢之。年十七，宗人謂宣帝曰：『濤當與景文共綱紀天下者也。』帝戲曰：『卿小族，那得此快人邪？』好莊老，與嵇康善。爲河内從事，與石鑒共傳宿，濤夜起蹋鑒曰：『今何等時而眠也！知太傅臥何意？』鑒曰：『宰相三日不朝，與尺一令歸第，君何慮焉？』濤曰：『咄！石生，無事馬蹄閒也。』投傳而去，果有曹爽事，遂隱身不交世務。累遷吏部尚書、僕射、太子少傅、司徒。年七十九薨，諡康侯。」〉貴勝年少，若和、裴、王之徒，並共言詠。有署閣柱曰：「閣東，有大牛，和嶠鞅，裴楷鞦，王濟剔嬲不得休。」〈王隱《晉書》曰：「初，濤領吏部，潘岳内非之，密爲作謠曰：『閣東，有大牛，王濟鞅，裴楷鞦，和嶠刺促不得休。』」《竹林七賢論》曰：「濤之處選，非望路絶，故貽是言。」〉或云：潘尼作之。〈《文士傳》曰：「尼字正叔，滎陽人。祖最，尚書左丞。父滿，平原太守。並以文學稱。尼少有淸才，文詞温雅。初應州辟，終太常卿。」〉
賈充初定律令，〈《晉諸公贊》曰：「充字公閭，襄陵人。父逵，魏豫州刺史。充起家爲尚書，遷廷尉，聽訟稱平。晉受禪，封魯郡公。充有才識，明達治體，加善刑法，由此與散騎常侍裴楷共定科令，蠲除密網，以爲晉律。薨，贈太宰。」〉與羊祜共咨太傅鄭沖。〈王隱《晉書》曰：「沖字文和，滎陽開封人。有核練才，淸虚寡慾，喜論經史，草衣縕袍，不以爲憂。累遷司徒、太保。晉受禪，進太傅。」〉沖曰：「皋陶嚴明之旨，非僕闇懦所探。」羊曰：「上意欲令小加弘潤。」沖乃粗下意。〈《續晉陽秋》曰：「初，文帝命荀朂、賈充、裴秀等分定禮儀律令，皆先咨鄭沖，然後施行也。」〉
山司徒前後選，殆周遍百官，舉無失才。凡所題目，皆如其言。唯用陸亮，是詔所用，與公意異，爭之不從。亮亦尋爲賄敗。〈《晉諸公贊》曰：「亮字長興，河内野王人，太常陸乂兄也。性髙明而率至，爲賈充所親待。山濤爲左僕射領選，濤行業即與充異，自以爲世祖所敬，選用之事，與充咨論，充毎不得其所欲。好事者説充：『宜授心腹人爲吏部尚書，參同選舉。若意不齊，事不得諧，可不召公與選，而實得敘所懷。』充以爲然。乃啓亮公忠無私。濤以亮將與己異，又恐其協情不允，累啓亮可爲左丞相，非選官才。世祖不許，濤乃辭疾還家。亮在職果不能允，坐事免官。」〉
嵇康被誅後，山公舉康子紹爲祕書丞。〈《山公啓事》曰：「詔選祕書丞。濤薦曰：『紹平簡温敏，有文思，又曉音，當成濟也。猶宜先作祕書郎。』詔曰：『紹如此，便可爲丞，不足復爲郎也。』」《晉諸公贊》曰：「康遇事後二十年，紹乃爲濤所拔。」王隱《晉書》曰：「時以紹父康被法，選官不敢舉。年二十八，山濤啓用之，世祖發詔，以爲祕書丞。」〉紹咨公出處，〈《竹林七賢論》曰：「紹懼不自容，將解褐，故咨之於濤。」〉公曰：「爲君思之久矣！天地四時，猶有消息，而況人乎？」〈王隱《晉書》曰：「紹字延祖，雅有文才，山濤啓武帝云云。」〉
王安期爲東海郡，〈《名士傳》曰：「王承字安期，太原晉陽人。父湛，汝南太守。承沖淡寡慾，無所循尚。累遷東海内史，爲政淸靜，吏民懷之。避亂渡江，是時道路寇盜，人懷憂懼，承毎遇艱險，處之怡然。元皇爲鎭東，引爲從事中郎。」〉小吏盜池中魚，綱紀推之。王曰：「文王之囿，與衆共之。〈《孟子》曰：「齊宣王問：『文王之囿，方七十里，有諸？若是其大乎？』對曰：『民猶以爲小也。』王曰：『寡人之囿，方四十里，民猶以爲大，何邪？』孟子曰：『文王之囿，芻蕘者往焉，與民同之，民以爲小，不亦宜乎？今王之囿，殺糜鹿者如殺人罪，是以四十里爲阱於國中也，民以爲大，不亦宜乎？』」〉池魚復何足惜！」
王安期作東海郡，吏録一犯夜人來。王問：「何處來？」云：「從師家受書還，不覺日晩。」王曰：「鞭撻甯越以立威名，恐非致理之本。」〈《呂氏春秋》曰：「甯越者，中牟鄙人也。苦耕稼之勞，謂其友曰：『何爲可以免此苦也？』其友曰：『莫如學也。學三十歳，則可以達矣。』甯越曰：『請以十五歳。人將休，吾不敢休；人將臥，吾不敢臥。』學十五歳而爲周威公之師也。」〉使吏送令歸家。
成帝在石頭，〈《晉世譜》曰：「帝諱衍，字世根，明帝太子。年二十二崩。」〉任讓在帝前戮侍中鍾雅、〈《晉陽秋》曰：「讓，樂安人，諸任之後。隨蘇峻作亂。」《雅別傳》曰：「雅字彦胄，潁川長社人，魏太傅鍾繇弟仲常曾孫也。少有才志，累遷至侍中。」〉右衞將軍劉超，〈《晉陽秋》曰：「超字世踰，琅邪人，漢成陽景王六世孫。封臨沂慈鄕侯，遂家焉。父徴爲琅邪國上將軍。超爲縣小吏，稍遷記室掾、安東舍人。忠淸愼密，爲中宗所拔。自以職在中書，絶不與人交關書疎，閉門不通賓客，家無儋石之儲。討王敦有功，封零陽伯，爲義興太守。而受拜及往還朝，莫有知者，其愼默如此。遷右衞大將軍。」〉帝泣曰：「還我侍中！」讓不奉詔，遂斬超、雅。〈《雅別傳》曰：「蘇峻逼主上幸石頭，雅與劉超並侍帝側匡衞，與石頭中人密期拔至尊出，事覺被害。」〉事平之後，陶公與讓有舊，欲宥之。許柳〈《許氏譜》曰:「柳字季祖，髙陽人。祖允，魏中領軍。父猛，吏部郎。」劉謙之《晉紀》曰：「柳妻，祖逖子渙女。蘇峻招祖約爲逆，約遣柳以衆會峻。既克京師，拜丹陽尹。後以罪誅。」〉兒思妣者至佳，諸公欲全之。〈《許氏譜》曰：「永字思妣。」〉若全思妣，則不得不爲陶全讓，於是欲并宥之。事奏，帝曰：「讓是殺我侍中者，不可宥！」諸公以少主不可違，并斬二人。
王丞相拜揚州，賓客數百人並加霑接，人人有説色。唯有臨海一客姓任〈《語林》曰：「任名顒，時官在都，預王公坐。」〉及數胡人爲未洽，公因便還到過任邊云：「君出，臨海便無復人。」任大喜説。因過胡人前彈指云：「蘭闍，蘭闍。」群胡同笑，四坐並懽。〈《晉陽秋》曰：「王導接誘應會，少有牾者。雖疎交常賓，一見多輸寫款誠，自謂爲導所遇，同之舊暱。」〉
陸太尉詣王丞相咨事，過後輙翻異。王公怪其如此，後以問陸。〈《陸玩別傳》曰：「玩字士瑤，呉郡呉人。祖瑁，父英，仕郡有譽。玩器量淹雅，累遷侍中、尚書左僕射、尚書令，贈太尉。」〉陸曰：「公長民短，臨時不知所言，既後覺其不可耳。」
丞相嘗夏月至石頭看庾公。庾公正料事，丞相云：「暑可小簡之。」庾公曰：「公之遺事，天下亦未以爲允。」〈《殷羡言行》曰：「王公薨後，庾冰代相，網密刑峻。羡時行，遇收捕者於途，慨然歎曰：『丙吉問牛喘，似不爾！』嘗從容謂冰曰：『卿輩自是網目不失，皆是小道小善耳。至如王公，故能行無理事。』謝安石毎歎詠此唱。庾赤玉曾問羡：『王公治何似？詎是所長？』羡曰：『其餘令績，不復稱論。然三捉三治，三休三敗。』」〉
丞相末年，略不復省事，正封籙諾之。自嘆曰：「人言我憒憒，後人當思此憒憒。」〈徐廣《歴紀》曰：「導阿衡三世，經綸夷險，政務寬恕，事從簡易，故垂遺愛之譽也。」〉
陶公性檢厲，勤於事。〈《晉陽秋》曰：「侃練核庶事，勤務稼穡，雖戎陳武士，皆勸厲之。有奉饋者，皆問其所由。若力役所致，懽喜慰賜；若他所得，則呵辱還之。是以軍民勤於農稼，家給人足。性纖密好問，頗類趙廣漢。嘗課營種柳，都尉夏施盜拔武昌郡西門所種。侃後自出，駐車施門，問：『此是武昌西門柳，何以盜之？』施惶怖首伏，三軍稱其明察。侃勤而整，自強不息。又好督勸於人，常云：『民生在勤，大禹聖人，猶惜寸陰，至於凡俗，當惜分陰。豈可遊逸，生無益於時，死無聞於後，是自棄也。又老莊浮華，非先王之法言而不敢行。君子當正其衣冠，攝以威儀，何有亂頭養望，自謂宏達邪？』」《中興書》曰：「侃嘗檢校佐吏，若得樗蒲博弈之具，投之曰：『樗蒲，老子入胡所作，外國戲耳。圍棋，堯舜以教愚子。博弈，紂所造。諸君國器，何以爲此？若王事之暇，患邑邑者，文士何不讀書？武士何不射弓？』談者無以易也。」〉作荊州時，敕船官悉録鋸木屑，不限多少，咸不解此意。後正會，値積雪始晴，聽事前除雪後猶濕，於是悉用木屑覆之，都無所妨。官用竹，皆令録厚頭，積之如山。後桓宣武伐蜀，裝船，悉以作釘。又云：嘗發所在竹篙，有一官長連根取之，仍當足，乃超兩階用之。
何驃騎作會稽，〈《晉陽秋》曰：「何充字次道，廬江人。思韻淹通，有文義才情。累遷會稽内史、侍中、驃騎將軍、揚州刺史。贈司徒。」〉虞存弟謇作郡主簿，〈《孫統存誄敘》曰：「存字道長，會稽山陰人也。祖陽，散騎常侍。父偉，州西曹。存幼而卓拔，風情髙逸，歴衞軍長史、尚書吏部郎。」范汪《棋品》曰：「謇字道眞，仕至郡功曹。」〉以何見客勞損，欲白斷常客，使家人節量，擇可通者作白事成，以見存。存時爲何上佐，正與謇共食，語云：「白事甚好，待我食畢作教。」食竟，取筆題白事後云：「若得門庭長如郭林宗者，〈《泰別傳》曰：「泰字林宗，有人倫鑒識。題品海内之士，或在幼童，或在里肆，後皆成英彦六十餘人。自著書一巻，論取士之本，未行，遭亂亡失。」〉當如所白。汝何處得此人？」謇於是止。
王劉與深公共看何驃騎，驃騎看文書不顧之。〈《晉陽秋》曰：「何充與王濛、劉惔好尚不同，由此見譏於當世。」〉王謂何曰：「我今故與深公來相看，望卿擺撥常務，應對共言，哪得方低頭看此邪？」何曰：「我不看此，卿等何以得存？」諸人以爲佳。
桓公在荊州，全欲以德被江漢，恥以威刑肅物。〈《温別傳》曰：「温以永和元年自徐州遷荊州刺史，在州寬和，百姓安之。」〉令史受杖，正從朱衣上過。桓式年少，從外來，〈式，桓歆小字也。《桓氏譜》曰：「歆字叔道，温第三子，仕至尚書。」〉云：「向從閣下過，見令史受杖，上捎雲根，下拂地足。」意譏不著。桓公云：「我猶患其重。」
簡文爲相，事動經年，然後得過。桓公甚患其遲，常加勸免。太宗曰：「一日萬機，那得速！」〈《尚書·皋陶謨》：「一日萬機。」孔安國曰：「幾，微也。言當戒懼萬事之微。」〉
山遐去東陽，王長史就簡文索東陽云：「承藉猛政，故可以和靜致治。」〈《東陽記》云：「遐字彦林，河内人。祖濤，司徒。父簡，儀同三司。遐歴武陵王友、東陽太守。」《江惇傳》曰：「山遐爲東陽，風政嚴苛，多任刑殺，郡内苦之。惇隱東陽，以仁恕懷物，遐感其德，爲微損威猛。」〉
殷浩始作揚州，〈《浩別傳》曰：「浩字淵源，陳郡長平人。祖識，濮陽相。父羡，光祿勳。浩少有重名，仕至揚州刺史、中軍將軍。」《中興書》曰：「建元初，庾亮兄弟、何充等相尋薨，太宗以撫軍輔政，徴浩爲揚州，從民譽也。」〉劉尹行，日小欲晩，便使左右取襆，人問其故？荅曰：「刺史嚴，不敢夜行。」
謝公時，兵厮逋亡，多近竄南塘，下諸舫中。或欲求一時搜索，謝公不許，云：「若不容置此輩，何以爲京都？」〈《續晉陽秋》曰：「自中原喪亂，民離本域，江左造創，豪族併兼，或客寓流離，名籍不立。太元中，外禦強氐，蒐簡民實，三呉頗加澄檢，正其里伍。其中時有山湖遁逸，往來都邑者。後將軍安方接客，時人有於坐言：『宜糾舍藏之失者。』安毎以厚德化物，去其煩細。又以強寇入境，不宜加動人情。乃答之云：『卿所憂，在於客耳！然不爾，何以爲京都？』言者有慚色。」〉
王大爲吏部郎，〈王忱已見。〉嘗作選草，臨當奏，王僧彌來，聊出示之。〈僧彌，王珉小字也。《珉別傳》曰：「珉字季琰，琅邪人，丞相導孫，中領軍洽少子。有才蓺，善行書，名出兄珣右，累遷侍中、中書令。贈太常。」〉僧彌得便以己意改易所選者近半，王大甚以爲佳，更寫即奏。
王東亭與張冠軍善。〈張玄已見。〉王既作呉郡，人問小令曰：〈《續晉陽秋》曰：「王獻之爲中書令，王珉代之，時人曰『大小王令』。」〉「東亭作郡，風政何似？」答曰：「不知治化何如，唯與張祖希情好日隆耳。」
殷仲堪當之荊州，王東亭問曰：「德以居全爲稱，仁以不害物爲名。方今宰牧華夏，處殺戮之職，與本操將不乖乎？」殷答曰：「皋陶造刑辟之制，不爲不賢；〈《古史考》曰：「庭堅號曰皋陶，舜謀臣也。舜舉之於堯，堯令作士，主刑。」〉孔丘居司寇之任，未爲不仁。」〈《家語》曰：「孔子自魯司空爲大司寇，三日而誅亂法大夫少正卯。」〉

