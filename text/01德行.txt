陳仲舉言爲士則，行爲世範，登車攬轡，有澄淸天下之志。〈《汝南先賢傳》曰：「陳蕃字仲舉，汝南平輿人。有室荒蕪不掃除，曰：『大丈夫當爲國家掃天下。』値漢桓之末，閹豎用事，外戚豪橫。及拜太傅，與大將軍竇武謀誅宦官，反爲所害。」〉爲豫章太守，至，〈《海内先賢傳》曰：「蕃爲尚書，以忠正忤貴戚，不得在臺，遷豫章太守。」〉便問徐孺子所在，欲先看之。〈謝承《後漢書》曰：「徐穉字孺子，豫章南昌人。淸妙髙跱，超世絶俗。前後爲諸公所辟，雖不就，及其死，萬里赴弔。常豫炙鷄一隻，以綿漬酒中，㬥乾以裹鷄，徑到所赴冢隧外，以水漬綿，斗米飯，白茅爲藉，以鷄置前。酹酒畢，留謁即去，不見喪主。」〉主簿白：「群情欲府君先入廨。」陳曰：「武王式商容之閭，席不暇煖。〈許叔重曰：「商容，殷之賢人，老子師也。」車上跽曰式。」〉吾之禮賢，有何不可？」〈袁宏《漢紀》曰：「蕃在豫章，爲穉獨設一榻，去則懸之，見禮如此。」〉
周子居常云：「吾時月不見黃叔度，則鄙吝之心已復生矣。」〈子居別見《典略》曰：「黃憲字叔度，汝南愼陽人。時論者咸云『顏子復生』。而族出孤鄙，父爲牛醫。潁川荀季和執憲手曰：『足下吾師範也。』後見袁奉髙曰：『卿國有顏子，寧知之乎？』奉髙曰：『卿見吾叔度邪？』戴良少所服下，見憲則自降簿，悵然若有所失。母問：『汝何不樂乎？復從牛醫兒所來邪？』良曰：『瞻之在前，忽焉在後，所謂良之師也。』」〉
郭林宗至汝南造袁奉髙，〈《續漢書》曰：「郭泰字林宗，太原介休人。泰少孤，年二十，行學至成皋屈伯彦精廬。乏食，衣不蓋形，而處約味道，不改其樂。李元禮一見稱之曰：『吾見士多矣，無如林宗者也。』及卒，蔡伯喈爲作碑，曰：『吾爲人作銘，未嘗不有慚容，唯爲郭有道碑頌無愧耳。』初，以有道君子徴。泰曰：『吾觀乾象人事，天之所廢不可支也。』遂辭以疾。」《汝南先賢傳》曰：「袁宏字奉髙，愼陽人。友黃叔度於童齒，薦陳仲舉於家巷。辟太尉掾，卒。」〉車不停軌，鸞不輟軛。詣黃叔度，乃彌日信宿。人問其故，林宗曰：「叔度汪汪如萬頃之陂。澄之不淸，擾之不濁，其器深廣，難測量也。」〈《泰別傳》曰：「薛恭祖問之，泰曰：『奉髙之器，譬諸汎濫，雖淸易挹也。』」〉
李元禮風格秀整，髙自標持，欲以天下名教是非爲己任。〈薛瑩《後漢書》曰：「李膺字元禮，潁川襄城人。抗志淸妙，有文武雋才。遷司隸校尉，爲黨事自殺。」〉後進之士，有升其堂者，皆以爲登龍門。〈《三秦記》曰：「龍門，一名河津，去長安九百里。水懸絶，龜魚之屬莫能上，上則化爲龍矣。」〉
李元禮嘗嘆荀淑、鍾皓〈《先賢行狀》曰：「荀淑，字季和，潁川潁陰人也。所拔韋褐芻牧之中，執案刀筆之吏，皆爲英彦。舉方正，補朗陵侯相，所在流化。鍾皓字季明，潁川長社人。父、祖至德著名。皓髙風承世，除林慮長，不之官。人位不足，天爵有餘。」〉曰：「荀君淸識難尚，鍾君至德可師。」〈《海内先賢傳》曰：「潁川先輩，爲海内所師者：定陵陳穉叔、潁陰荀淑、長社鍾皓。少府李膺宗此三君，常言：『荀君淸識難尚，陳鍾至德可師。』」〉
陳太丘詣荀朗陵，貧儉無僕役。〈陳寔字仲弓，潁川許昌人。爲聞喜令、太丘長，風化宣流。〉乃使元方將車，〈《先賢行狀》曰：「陳紀字元方，寔長子也。至德絶俗，與寔髙名並著，而弟諶又配之。毎宰府辟召，羔鴈成群，世號『三君』，百城皆圖畫。」〉季方持杖後從。長文尚小，載箸車中。既至，荀使叔慈應門，慈明行酒，餘六龍下食。〈張璠《漢紀》曰：「淑有八子：儉、鯤、靖、燾、汪、爽、肅、敷。淑居西豪里，縣令苑康曰，『昔髙陽氏有才子八人』，遂署其里爲『髙陽里』。時人號曰『八龍』。」〉文若亦小，坐箸厀前。於時太史奏：「眞人東行。」〈檀道鸞《續晉陽秋》曰：「陳仲弓從諸子姪造荀父子，於時德星聚，太史奏：『五百里賢人聚。』」〉
客有問陳季方〈《海内先賢傳》曰：「陳諶字季方，寔少子也。才識博達，司空掾公車徴，不就。」〉：「足下家君太丘，有何功德，而荷天下重名？」季方曰：「吾家君譬如桂樹生泰山之阿，上有萬仞之髙，下有不測之深；上爲甘露所霑，下爲淵泉所潤。當斯之時，桂樹焉知泰山之髙，淵泉之深，不知有功德與無也！」
陳元方子長文有英才，〈《魏書》曰：「陳群字長文，祖寔，嘗謂宗人曰：『此兒必興吾宗。』及長，有識度。其所善，皆父黨。」〉與季方子孝先，〈《陳氏譜》曰：「諶子忠，字孝先。州辟不就。」〉各論其父功德，爭之不能決，咨於太丘。太丘曰：「元方難爲兄，季方難爲弟。」〈一作「元方難爲弟，季方難爲兄」。〉
荀巨伯遠看友人疾，〈《荀氏家傳》曰：「巨伯，漢桓帝時人也。亦出潁川，未詳其始末。」〉値胡賊攻郡，友人語巨伯曰：「吾今死矣，子可去！」巨伯曰：「遠來相視，子令吾去；敗義以求生，豈荀巨伯所行邪？」賊既至，謂巨伯曰：「大軍至，一郡盡空。汝何男子，而敢獨止？」巨伯曰：「友人有疾，不忍委之，寧以我身代友人命。」賊相謂曰：「我輩無義之人，而入有義之國！」遂班軍而還，一郡並獲全。
華歆遇子弟甚整，雖閒室之内，嚴若朝典。〈《魏志》曰：「歆字子魚，平原髙唐人。」《魏略》曰：「靈帝時，與北海邴原、管寧倶遊學相善，時號三人爲一龍。謂歆爲龍頭，原爲龍腹，寧爲龍尾。〉陳元方兄弟恣柔愛之道，而二門之裏，兩不失雍熙之軌焉。
管寧、華歆共園中鋤菜，〈《傅子》曰：「寧字幼安，北海朱虚人，齊相管仲之後也。」〉見地有片金，管揮鋤與瓦石不異，華捉而擲去之。又嘗同席讀書，有乘軒冕過門者，寧讀如故，歆廢書出看。寧割席分坐曰：「子非吾友也。」〈《魏略》曰：「寧少恬靜，常笑邴原、華子魚有仕宦意。及歆爲司徒，上書讓寧。寧聞之笑曰：『子魚本欲作老吏，故榮之耳。』」〉
王朗毎以識度推華歆。〈《魏書》曰：「朗字景興，東海郯人，魏司徒。」〉歆蜡日，〈《禮記》曰：「天子大蜡八，伊耆氏始爲蜡。蜡，索也。歳十二月，合聚萬物而索饗之。」《五經要義》曰：「三代名臘：夏曰嘉平，殷曰淸祀，周曰大蜡，總謂之臘。」晉博士張亮議曰：「蜡者，合聚百物索饗之，歳終休老息民也。臘者，祭宗廟五祀。《傳》曰：『臘，接也。』祭則新故交接也。秦漢以來，臘之明日爲祝歳，古之遺語也。」〉嘗集子姪燕飲，王亦學之。有人向張華説此事，張曰：「王之學華，皆是形骸之外，去之所以更遠。」〈王隱《晉書》曰：「張華字茂先，范陽人也。累遷司空，而爲趙王倫所害。」〉
華歆、王朗倶乘船避難，有一人欲依附，歆輒難之。朗曰：「幸尚寬，何爲不可？」後賊追至，王欲捨所攜人。歆曰：「本所以疑，正爲此耳。既已納其自託，寧可以急相棄邪？」遂攜拯如初。世以此定華王之優劣。〈華嶠《譜敘》曰：「歆爲下邽令，漢室方亂，乃與同志士鄭太等六七人避世。自武關出，道遇一丈夫獨行，願得與倶。皆哀許之。歆獨曰：『不可。今在危險中，禍福患害，義猶一也。今無故受之，不知其義，若有進退，可中棄乎？』衆不忍，卒與倶行。此丈夫中道墮井，皆欲棄之。歆乃曰：『已與倶矣，棄之不義。』卒共還，出之而後別。」〉
王祥事後母朱夫人甚謹，〈《晉諸公贊》曰：「祥字休徴，琅邪臨沂人。」《祥世家》曰：「祥父融，娶髙平薛氏，生祥。繼室以廬江朱氏，生覽。」《晉陽秋》曰：「後母數譖祥，屢以非理使祥，弟覽輒與祥倶。又虐使祥婦，覽妻亦趨而共之。母患，方盛寒冰凍，母欲生魚，祥解衣將剖冰求之，會有處冰小解，魚出。」蕭廣濟《孝子傳》曰：「祥後母忽欲黃雀炙，祥念難卒致。須臾，有數十黃雀飛入其幕。母之所須，必自奔走，無不得焉。其誠至如此。」〉家有一李樹，結子殊好，母恆使守之。時風雨忽至，祥抱樹而泣。祥嘗在別床眠，母自往闇斫之。値祥私起，空斫得被。既還，知母憾之不已，因跪前請死。母於是感悟，愛之如己子。〈虞預《晉書》曰：「祥以後母故，陵遲不仕。年向六十，刺史呂虔檄爲別駕，時人歌之曰：『海沂之康，寔賴王祥；邦國不空，別駕之功！』累遷太保。」〉
晉文王稱阮嗣宗至愼，毎與之言，言皆玄遠，未嘗臧否人物。〈《魏書》曰：「文王諱昭，字子上，宣帝第二子也。」《魏氏春秋》曰：「阮籍字嗣宗，陳留尉氏人，阮瑀子也。宏達不羈，不拘禮俗。兗州刺史王昶請與相見，終日不得與言。昶愧嘆之，自以不能測也。口不論事，自然髙邁。」李康《家誡》曰：「昔嘗侍坐於先帝，時有三長史倶見，臨辭出，上曰：『爲官長當淸、當愼、當勤，修此三者，何患不治乎？』並受詔。上顧謂吾等曰：『必不得已而去，於斯三者何先？』或對曰『淸固爲本』。復問吾，吾對曰：『淸愼之道，相須而成，必不得已，愼乃爲大。』上曰：『辦言得之矣，可舉近世能愼者誰乎？』吾乃舉故太尉荀景倩、尚書董仲達、僕射王公仲。上曰：『此諸人者，温恭朝夕，執事有恪，亦各其愼也。然天下之至愼者，其唯阮嗣宗乎！毎與之言，言及玄遠，而未嘗評論時事，臧否人物，可謂至愼乎！』」〉
王戎云：「與嵇康居二十年，未嘗見其喜慍之色。」〈《康集敘》曰：「康字叔夜，譙國銍人。」王隱《晉書》曰：「嵇本姓溪，其先避怨徙上虞，移譙國銍縣。以出自會稽，取國一支，音同本奚焉。」虞預《晉書》曰：「銍有嵇山，家於其側，因氏焉。」《康別傳》曰：「康性含垢藏瑕，愛惡不爭於懷，喜怒不寄於顏。所知王濬沖在襄城，面數百，未嘗見其疾聲朱顏。此亦方中之美範，人倫之勝業也。」《文章敘録》曰：「康以魏長樂亭主婿遷郎中，拜中散大夫。」〉
王戎、和嶠同時遭大喪，倶以孝稱。王鷄骨支床，和哭泣備禮。〈《晉諸公贊》曰：「戎字濬沖，琅邪人，太保祥宗族也。文皇帝輔政，鍾會薦之曰：『裴楷淸通，王戎簡要。』即倶辟爲掾。晉踐祚，累遷荊州刺史，以平呉功，封安豐侯。」《晉陽秋》曰：「戎爲豫州刺史，遭母憂，性至孝，不拘禮制，飲酒食肉，或觀棊弈，而容貌毀悴，杖而後起。時汝南和嶠，亦名士也，以禮法自持。處大憂，量米而食，然憔悴哀毀，不逮戎也。」〉武帝謂劉仲雄曰：「卿數省王和不？聞和哀苦過禮，使人憂之。」〈王隱《晉書》曰：「劉毅字仲雄，東萊掖人，漢城陽景王後也。亮直淸方，見有不善，必評論之。王公大人，望風憚之。僑居陽平，太守杜恕致爲功曹，沙汰郡吏三百餘人。三魏僉曰：『但聞劉功曹，不聞杜府君。』累遷尚書、司隸校尉。」〉仲雄曰：「和嶠雖備禮，神氣不損；王戎雖不備禮，而哀毀骨立。臣以和嶠生孝，王戎死孝。陛下不應憂嶠，而應憂戎。」〈《晉陽秋》曰：「世祖及時談以此貴戎也。」〉
梁王、趙王，〈朱鳳《晉書》曰：「宣帝張夫人生梁孝王彤，字子徽，位至太宰。桓夫人生趙王倫，字子彝，位至相國。」〉國之近屬，貴重當時。裴令公〈《晉諸公贊》曰：「裴楷字叔則，河東聞喜人，司空秀之從弟也。父徽，冀州刺史，有雋識。楷特精易義。累遷河南尹、中書令，卒。」〉歳請二國租錢數百萬，以恤中表之貧者。或譏之曰：「何以乞物行惠？」裴曰：「損有餘，補不足，天之道也。」〈《名士傳》曰：「楷行己取與，任心而動，毀譽雖至，處之晏然，皆此類。」〉
王戎云：「太保居在正始中，不在能言之流。及與之言，理中淸遠，將無以德掩其言！」〈《晉陽秋》曰：「祥少有美德行。」〉
王安豐遭艱，至性過人。裴令往弔之，曰：「若使一慟果能傷人，濬沖必不免滅性之譏。」〈《曲禮》曰：「居喪之禮，毀瘠不形，視聽不衰，不勝喪，乃比於不慈不孝。」孝經曰：「毀不滅性，聖人之教也。」〉
王戎父渾有令名，官至涼州刺史。〈《世語》曰：「渾字長源，有才望。歴尚書、涼州刺史。」〉渾薨，所歴九郡義故，懷其德惠，相率致賻數百萬，戎悉不受。〈虞預《晉書》曰：「戎由是顯名。」〉
劉道眞嘗爲徒，〈《晉百官名》曰：「劉寶字道眞，髙平人。」徒，罪役作者。〉扶風王駿〈虞預《晉書》曰：「駿字子臧，宣帝第十七子，好學至孝。」《晉諸公贊》曰：「駿八歳爲散騎常侍，侍魏齊王講。晉受禪，封扶風王，鎭關中，爲政最美。薨，贈武王。西土思之，但見其碑贊者，皆拜之而泣。其遺愛如此。」〉以五百疋布贖之，既而用爲從事中郎。當時以爲美事。
王平子、胡毋彦國諸人，皆以任放爲達，或有裸體者。〈《晉諸公贊》曰：「王澄，字平子，有達識，荊州刺史。」《永嘉流人名》曰：「胡毋輔之字彦國，泰山奉髙人，湘州刺史。」王隱《晉書》曰：「魏末阮籍，嗜酒荒放，露頭散髮，裸袒箕踞。其後貴遊子弟阮瞻、王澄、謝鯤、胡毋輔之之徒，皆祖述於籍，謂得大道之本。故去巾幘，脱衣服，露醜惡，同禽獸。甚者名之爲通，次者名之爲達也。」〉樂廣笑曰：「名教中自有樂地，何爲乃爾也！」
郗公値永嘉喪亂，在鄕里甚窮餒，鄕人以公名德，傳共飴之。公常攜兄子邁及外生周翼二小兒往食。鄕人曰：「各自饑困，以君之賢，欲共濟君耳；恐不能兼有所存。」公於是獨往食，輒含飯著兩頰邊，還吐與二兒。後並得存，同過江。〈《郗鑒別傳》曰：「鑒字道徽，髙平金鄕人。漢御史大夫郗慮後也。少有體正，耽思經籍，以儒雅著名。永嘉末，天下大亂，饑饉相望，冠帶以下，皆割己之資供鑒。元皇徴爲領軍，遷司空、太尉。」《中興書》曰：「鑒兄子邁，字思遠，有幹世才略。累遷少府、中護軍。」〉郗公亡，翼爲剡縣解職歸，席苫於公靈床頭，心喪終三年。〈《周氏譜》曰：「翼字子卿，陳郡人。祖奕，上谷太守。父優，車騎咨議。歴剡令、靑州刺史、少府卿，六十四而卒。」〉
顧榮在洛陽，嘗應人請，覺行炙人有欲炙之色，因輟己施焉；同坐嗤之。榮曰：「豈有終日執之，而不知其味者乎？」後遭亂渡江，毎經危急，常有一人左右己；問其所以，乃受炙人也。〈《文士傳》曰：「榮字彦先，呉郡人。其先越王句踐之支庶，封於顧邑，子孫遂氏焉，世爲呉著姓。大父雍，呉丞相。父穆，宜都太守。榮少朗雋機警，風穎標徹，歴廷尉正。曾在省與同僚共飲，見行炙者有異於常僕，乃割炙以噉之。後趙王倫篡位，其子爲中領軍，逼用榮爲長史。及倫誅，榮亦被執。凡受戮等輩十有餘人。或有救榮者，問其故。曰：『某省中受炙臣也。』榮乃悟而嘆曰：『一餐之惠，恩今不忘，古人豈虚言哉！』」〉
祖光祿少孤貧，性至孝，常自爲母炊爨作食。〈王隱《晉書》曰：「祖納字士言，范陽遒人，九世孝廉。納諸母三兄，最治行操，能淸言，歴太子中庶子，廷尉卿。避地江南，温嶠薦爲光祿大夫。」〉王平北聞其佳名，以兩婢餉之，因取爲中郎。〈《王乂別傳》曰：「乂字叔元，琅邪臨沂人。時蜀新平，二將作亂，文帝西之長安，乃徴爲相國司馬，遷大尚書、出督幽州諸軍事、平北將軍。」〉有人戲之者曰：「奴價倍婢。」祖云：「百里奚亦何必輕於五羖之皮邪？」〈《楚國先賢傳》曰：「百里奚字凡伯，楚國人。少仕於虞，爲大夫。晉欲假道於虞以伐虢，諫而不聽，奚乃去之。」《説苑》曰：「秦穆公使賈人載鹽於虞，諸賈人買百里奚以五羊皮。穆公觀鹽，怪其牛肥，問其故，對曰：『飲食以時，使之不暴，是以肥也。』公令有司沐浴衣冠之。公孫支讓其卿位，號曰『五羖大夫』。」〉
周鎭罷臨川郡還都，未及上住，泊靑溪渚。〈《永嘉流人名》曰：「鎭字康時，陳留尉氏人也。祖父和，故安令。父震，司空長史。」《中興書》曰：「鎭淸約寡慾，所在有異績。」〉王丞相往看之。〈《丞相別傳》曰：「王導字茂弘，琅邪人。祖覽，以德行稱。父裁，侍御史。導少知名，家世貧約，恬暢樂道，未嘗以風塵經懷也。」〉時夏月，暴雨卒至，舫至狹小，而又大漏，殆無復坐處。王曰：「胡威之淸，何以過此！」即啓用爲呉興郡。〈《晉陽秋》曰：「胡威字伯虎，淮南人。父質以忠淸顯。質爲荊州，威自京師往省之。及告歸，質賜威絹一匹。威跪曰：『大人淸髙，於何得此？』質曰：『是吾奉祿之餘，故以爲汝糧耳。』威受而去。毎至客舍，自放驢取樵爨炊。食畢，復隨旅進道。質帳下都督陰齎糧要之，因與爲伴。毎事相助經營之，又進少飯，威疑之，密誘問之，乃知都督也。謝而遣之。後以白質，質杖都督一百，除其吏名。父子淸愼如此。及威爲徐州，世祖賜見，與論邊事及平生。帝嘆其父淸，因謂威曰：『卿淸孰與父？』對曰：『臣淸不如也。』帝曰：『何以爲勝汝邪？』對曰：『臣父淸畏人知，臣淸畏人不知，是以不如遠矣。』」〉
鄧攸始避難，於道中棄己子，全弟子。〈《晉陽秋》曰：「攸字伯道，平陽襄陵人。七歳喪父母及祖父母，持重九年。性淸愼平簡。」鄧粲《晉紀》曰：「永嘉中，攸爲石勒所獲，召見，立幕下與語，説之，坐而飯焉。攸車所止，與胡人鄰轂，胡人失火燒車營，勒吏案問胡，胡誣攸。攸度不可與爭，乃曰：『向爲老姥作粥，失火延逸，罪應萬死。』勒知遣之。所誣胡厚德攸，遺其驢馬，護送令得逸。」王隱《晉書》曰：「攸以路遠，斫壞車，以牛馬負妻子以叛，賊又掠其牛馬。攸語妻曰：『吾弟早亡，唯有遺民。今當歩走，儋兩兒盡死，不如棄己兒，抱遺民。吾後猶當有兒。』婦從之。」《中興書》曰：「攸棄兒於草中，兒啼呼追之，至莫復及。攸明日繫兒於樹而去，遂渡江，至尚書左僕射，卒。弟子綏服攸齊衰三年。」〉既過江，取一妾，甚寵愛。歴年後訊其所由，妾具説，是北人遭亂，憶父母姓名，乃攸之甥也。攸素有德業，言行無玷，聞之哀恨終身，遂不復畜妾。
王長豫爲人謹順，事親盡色養之孝。〈《中興書》曰：「王悅字長豫，丞相導長子也。仕至中書侍郎。〉丞相見長豫輒喜，見敬豫輒嗔。〈《文字志》曰：「王恬字敬豫，導次子也。少卓犖不羈，疾學尚武，不爲導所重。至中軍將軍。多才藝，善隸書，與濟陽江虨以善奕聞。」〉長豫與丞相語，恒以愼密爲端。丞相還臺，及行，未嘗不送至車後。恒與曹夫人併當箱篋。長豫亡後，丞相還臺，登車後，哭至臺門。曹夫人作簏，封而不忍開。〈《王氏譜》曰：「導娶彭城曹韶女，名淑。」〉
桓常侍聞人道深公者，輒曰：「此公既有宿名，加先達知稱，又與先人至交，不宜説之。」〈《桓彝別傳》曰：「彝字茂倫，譙國龍亢人，漢五更桓榮十世孫也。父穎，有髙名。彝少孤，識鑒明朗，避亂渡江，累遷散騎常侍。」僧法深，不知其俗姓，蓋衣冠之胤也。道徽髙扇，譽播山東，爲中州劉公弟子。値永嘉亂，投跡楊土，居止京邑，内持法綱，外允具瞻，弘道之法師也。以業慈淸淨，而不耐風塵，考室剡縣東二百里𡵙山中，同遊十餘人，髙棲浩然。支道林宗其風範，與髙麗道人書，稱其德行。年七十有九，終於山中也。」〉
庾公乘馬有的盧，〈《晉陽秋》曰：「庾亮字元規，潁川鄢陵人，明穆皇后長兄也。淵雅有德量，時人方之夏侯太初、陳長文之倫。侍從父琛，避地會稽，端拱嶷然，郡人嚴憚之。覲接之者，數人而已。累遷征西大將軍、荊州刺史。」《伯樂相馬經》曰：「馬白頟入口至齒者，名曰楡鴈，一名的盧。奴乘客死，主乘棄市，凶馬也。」〉或語令賣去。〈《語林》曰：「殷浩勸公賣馬。」〉庾云：「賣之必有買者，即復害其主。寧可不安己而移於他人哉？」昔孫叔敖殺兩頭蛇以爲後人，古之美談，〈賈誼《新書》曰：「孫叔敖爲兒時，出道上，見兩頭蛇，殺而埋之。歸見其母，泣。問其故，對曰：『夫見兩頭蛇者，必死。今出見之，故爾。』母曰：『蛇今安在？』對曰：『恐後人見，殺而埋之矣。』母曰：『夫有陰德，必有陽報，爾無憂也。』後遂興於楚朝。及長，爲楚令尹。」〉效之，不亦達乎！」
阮光祿在剡，曾有好車，借者無不皆給。有人葬母，意欲借而不敢言。阮後聞之，嘆曰：「吾有車而使人不敢借，何以車爲？」遂焚之。〈《阮光祿別傳》曰：「裕字思曠，陳留尉氏人。祖略，齊國内史。父顗，汝南太守。裕淹通有理識，累遷侍中。以疾築室會稽剡山。徴金紫光祿大夫，不就。年六十一卒。」〉
謝奕作剡令，〈《中興書》曰：「謝奕字無奕，陳郡陽夏人。祖衡，太子少傅。父裒，吏部尚書。奕少有器鑒，辟太尉掾、剡令，累遷豫州刺史。」〉有一老翁犯法，謝以醇酒罰之，乃至過醉，而猶未已。太傅時年七八歳，箸靑布絝，在兄膝邊坐，諫曰：「阿兄，老翁可念，何可作此？」奕於是改容曰：「阿奴欲放去邪？」遂遣之。
謝太傅絶重褚公，常稱：「褚季野雖不言，而四時之氣亦備。」〈《文字志》曰：「謝安字安石，奕弟也。世有學行，安弘粹通遠，温雅融暢。桓彝見其四歳時，稱之曰：『此兒風神秀徹，當繼蹤王東海。』善行書。累遷太保、録尚書事。贈太傅。」《晉陽秋》曰：「褚裒字季野，河南陽翟人。祖䂮，安東將軍。父治，武昌太守。裒少有簡貴之風，沖默之稱。累遷江兗二州刺史。贈侍中、太傅。」〉
劉尹在郡，臨終綿惙，聞閣下祠神鼓舞。正色曰：「莫得淫祀！」〈《劉尹別傳》曰：「惔字眞長，沛國蕭人也。漢氏之後。眞長有雅裁，雖蓽門陋巷，晏如也。歴司徒左長史、侍中、丹陽尹。爲政務鎭靜信誠，風塵不能移也。」〉外請殺車中牛祭神。眞長答曰：「丘之禱久矣，勿復爲煩。」〈包氏《論語》曰：「禱，請也。」孔安國曰：「孔子素行合於神明，故曰：『丘之禱久矣。』」〉
謝公夫人教兒，問太傅：「那得初不見君教兒？」答曰：「我常自教兒。」〈《謝氏譜》曰：「安娶沛國劉耽女。」按：太尉劉子眞，淸潔有志操，行己以禮。而二子不才，並黷貨致罪。子眞坐免官。客曰：「子奚不訓導之？」子眞曰：「吾之行事，是其耳目所聞見，而不放效，豈嚴訓所變邪？」安石之旨，同子眞之意也。〉
晉簡文爲撫軍時，〈《續晉陽秋》曰：「帝諱昱，字道萬，中宗少子也。仁聞有智度。穆帝幼沖，以撫軍輔政。大司馬桓温廢海西公而立帝，在位三年而崩。」〉所坐床上塵不聽拂，見鼠行跡，視以爲佳。有參軍見鼠白日行，以手板批殺之，撫軍意色不悅，門下起彈；教曰：「鼠被害，尚不能忘懷；今復以鼠損人，無乃不可乎？」
范宣年八歳，後園挑菜，誤傷指，大啼。人問：「痛邪？」答曰：「非爲痛也；但身體髮膚，不敢毀傷，是以啼耳。」〈《宣別傳》曰：「宣字子宣，陳留人，漢萊蕪長范丹後也。年十歳，能誦詩書。兒童時，手傷改容，家人以其年幼，皆異之。徴太學博士、散騎常侍，一無所就。年五十四卒。」〉宣潔行廉約，韓豫章遺絹百匹，不受；〈《中興書》曰：「宣家至貧，罕交人事。豫章太守殷羡見宣茅茨不完，欲爲改室，宣固辭。羡愛之，以宣貧，加年饑疾疫，厚餉給之，宣又不受。」《續晉陽秋》曰：「韓伯字康伯，潁川人。好學，善言理。歴豫章太守、領軍將軍。」〉減五十匹，復不受。如是減半，遂至一匹，既終不受。韓後與范同載，就車中裂二丈與范，云：「人寧可使婦無褌邪？」范笑而受之。
王子敬病篤，道家上章應首過，問子敬「由來有何異同得失？」子敬云：「不覺有餘事，唯憶與郗家離婚。」〈《王氏譜》曰：「獻之娶髙平郗曇女，名道茂，後離婚。」《獻之別傳》曰：「祖父曠，淮南太守。父羲之，右將軍。咸寧中，詔尚餘姚公主，遷中書令，卒。」〉
殷仲堪既爲荊州，値水儉，食常五盌，外無餘肴。飯粒脱落盤席閒，輒拾以噉之。雖欲率物，亦縁其性眞素。毎語子弟云：「勿以我受任方州，云我豁平昔時意。今吾處之不易。貧者士之常，焉得登枝而捐其本？爾曹其存之！」〈《晉安帝紀》曰：「仲堪，陳郡人，太常融孫也。車騎將軍謝玄請爲長史，孝武説之，俄爲黃門侍郎。自殺袁悅之後，上深爲晏駕後計，故先出王恭爲北蕃。荊州刺史王忱死，乃中詔用仲堪代焉。」〉
初桓南郡、楊廣共説殷荊州，宜奪殷覬南蠻以自樹。〈《桓玄別傳》曰：「玄字敬道，譙國龍亢人，大司馬温少子也。幼童中，温甚愛之。臨終命以爲嗣。年七歳，襲封南郡公，拜太子洗馬、義興太守。不得志，少時去職，歸其國。與荊州刺史殷仲堪素舊，情好甚隆。」周祗《隆安記》曰：「廣字德度，弘農人，楊震後也。」《晉安帝紀》曰：「覬字伯道，陳郡人。由中書郎出爲南蠻校尉。覬亦以率易才悟著稱，與從弟仲堪倶知名。」《中興書》曰：「初，仲堪欲起兵，密邀覬，覬不同。楊廣與弟佺期勸殺覬，仲堪不許。」〉覬亦即曉其旨，嘗因行散，率爾去下舍，便不復還。内外無預知者，意色蕭然，遠同鬬生之無慍。時論以此多之。〈《春秋傳》曰：「楚令尹子文，鬬氏也。」《論語》曰：「令尹子文，三仕爲令尹，無喜色；三已之，無慍色。」〉
王僕射在江州，爲殷桓所逐，奔竄豫章，存亡未測。〈徐廣《晉紀》曰：「王愉字茂和，太原晉陽人，安北將軍坦之次子也。以輔國司馬，出爲江州刺史。愉始至鎭，而桓玄、楊佺期舉兵以應王恭，乘流奄至，愉無防，惶遽奔臨川，爲玄所得。玄篡位，遷尚書左僕射。」〉王綏在都，既憂戚在貌，居處飲食，毎事有降。時人謂爲試守孝子。〈《中興書》曰：「綏字彦猷，愉子也。少有令譽。自王渾至坦之，六世盛德，綏又知名，於時冠冕，莫與爲比。位至中書令、荊州刺史。桓玄敗後，與父愉謀反，伏誅。」〉
桓南郡〈玄也〉既破殷荊州，收殷將佐十許人，咨議羅企生亦在焉。〈《玄別傳》曰：「玄克荊州，殺殷道護及仲堪參軍羅企生、鮑季禮，皆仲堪所親仗也。」〉桓素待企生厚，將有所戮，先遣人語云：「若謝我，當釋罪。」企生荅曰：「爲殷荊州吏，今荊州奔亡，存亡未判，我何顏謝桓公？」〈《中興書》曰：「企生字宗伯，豫章人。殷仲堪初請爲府功曹，桓玄來攻，轉咨議參軍。仲堪多疑少決，企生深憂之，謂其弟遵生曰：『殷侯仁而無斷，事必無成。成敗天也，吾當死生以之。』及仲堪走，文武並無送者，唯企生從焉。路經家門，遵生紿之曰：『作如此分別，何可不執手？』企生回馬授手，遵生便牽下之，謂曰：『家有老母，將欲何行？』企生揮泣曰：『今日之事，我必死之。汝等奉養，不失子道，一門之内，有忠與孝，亦復何恨！』遵生抱之愈急，仲堪於路待之。企生遙呼曰：『今日死生是同，願少見待！』仲堪見其無脱埋，策馬而去。俄而玄至，人士悉詣玄，企生獨不往而營理仲堪家。或謂曰：『玄性猜急，未能取卿誠節，若遂不詣，禍必至矣！』企生正色曰：『我殷侯吏，見遇以國士，不能共殄醜逆，致此奔敗，何面目就桓求生乎？』玄聞，怒而收之。謂曰：『相遇如此，何以見負？』企生曰：『使君口血未乾，而生此姦計，自傷力劣，不能翦定凶逆，我死恨晩爾！』玄遂斬之。時年三十有七，衆咸悼之。」〉既出市，桓又遣人問欲何言？答曰：「昔晉文王殺嵇康，而嵇紹爲晉忠臣。從公乞一弟以養老母。」〈王隱《晉書》曰：「紹字延祖，譙國銍人。父康有奇才雋辯。紹十歳而孤，事母孝謹，累遷散騎常侍。惠帝敗於蕩陰，百官左右皆奔散，唯紹儼然端冕，以身衞帝。兵交御輦，飛箭雨集，遂以見害也。」〉桓亦如言宥之。桓先曾以一羔裘與企生母胡，胡時在豫章，企生問至，即日焚裘。
王恭從會稽還，〈周祗《隆安記》曰：「恭字孝伯，太原晉陽人。祖父濛，司徒左長史，風流標望。父蘊，鎭軍將軍，亦得世譽。」《恭別傳》曰：「恭淸廉貴峻，志存格正。起家著作郎，歴丹陽尹、中書令。出爲五州都督、前將軍、靑兗二州刺史。」〉王大看之，〈王忱，小字佛大。《晉安帝紀》曰：「忱字元達，平北將軍坦之第四子也。甚得名於當世，與族子恭少相善，齊聲見稱。仕至荊州刺史。」〉見其坐六尺簟，因語恭：「卿東來，故應有此物，可以一領及我？」恭無言。大去後，即舉所坐者送之。既無餘席，便坐薦上。後大聞之，甚驚，曰：「吾本謂卿多，故求耳。」對曰：「丈人不悉恭；恭作人無長物。」
呉郡陳遺〈未詳〉，家至孝，母好食鐺底焦飯。遺作郡主簿，恒裝一囊，毎煮食，輒貯録焦飯，歸以遺母。後値孫恩賊出呉郡，〈《晉安帝紀》曰：「孫恩一名靈秀，琅邪人。叔父泰，事五斗米道，以謀反誅。恩逸逃於海上，聚衆十萬人，攻沒郡縣。後爲臨海太守辛昺斬首送之。」〉袁府君〈山松別見〉即日便征，遺已聚斂得數斗焦飯，未展歸家，遂帶以從軍。戰於滬瀆，敗。軍人潰散，逃走山澤，皆多餓死；遺獨以焦飯得活。時人以爲純孝之報也。
孔僕射爲孝武侍中，豫蒙眷接烈宗山陵。孔時爲太常，形素羸瘦，著重服，竟日涕泗流漣，見者以爲眞孝子。〈《續晉陽秋》曰：「孔安國字安國，會稽山陰人，車騎愉第六子也。少而孤貧，能善樹節，以儒素見稱。歴侍中、太常、尚書，遷左僕射、特進，卒。」〉
呉道助、附子兄弟，居在丹陽郡。後遭母童夫人艱，〈道助，坦之小字。附子，隱之小字也。《呉氏譜》曰：「坦之字處靖，濮陽人。仕至西中郎將功曹。父堅，取東苑童儈女，名秦姬。」〉朝夕哭臨。及思至，賓客弔省，號踊哀絶，路人爲之落涙。韓康伯時爲丹陽尹，母殷在郡，毎聞二呉之哭，輒爲悽惻。語康伯曰：「汝若爲選官，當好料理此人。」康伯亦甚相知。韓後果爲吏部尚書。大呉不免哀制，小呉遂大貴達。〈鄭緝《孝子傳》曰：「隱之字處默，少有孝行，遭母喪，哀毀過禮。時與太常韓康伯鄰居，康伯母揚州刺史殷浩之妹，聰明婦人也。隱之毎哭，康伯母輒輟事流涕，悲不自勝，終其喪如此。謂康伯曰：『汝後若居銓衡，當用此輩人。』後康伯爲吏部尚書，乃進用之。」《晉安帝紀》曰：「隱之既有至性，加以廉潔，奉祿頒九族，冬月無被。桓玄欲革嶺南之弊，以爲廣州刺史。去州二十里有貪泉，世傳飲之者其心無厭。隱之乃至水上，酌而飲之，因賦詩曰：『石門有貪泉，一歃重千金。試使夷齊飲，終當不易心。』爲盧循所攻，還京師。歴尚書、領軍將軍。」《晉中興書》曰：「舊云：往廣州，飲貪泉，失廉潔之性。呉隱之爲刺史，自酌貪泉飲之，題石門爲詩云云。」