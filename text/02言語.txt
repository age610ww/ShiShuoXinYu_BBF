邊文禮見袁奉髙〈閎也〉，失次序。〈《文士傳》曰：「邊讓字文禮，陳留人。才俊辯逸，大將軍何進聞其名，召署令史，以禮見之。讓占對閑雅，聲氣如流，坐客皆慕之。讓出就曹，時孔融、王朗等並前爲掾，共書刺從讓，讓平衡與交接。後爲九江太守，爲魏武帝所殺。」〉奉髙曰：「昔堯聘許由，面無怍色；〈皇甫謐曰：「由字武仲，陽城槐里人也。堯舜皆師而學事焉，後隱於沛澤之中，堯乃致天下而讓焉。由爲人據義履方，邪席不坐，邪饍不食，聞堯讓而去。其友巣父聞由爲堯所讓，以爲汚己，乃臨池洗耳。池主怒曰：『何以汚我水？』由於是遁耕於中嶽潁水之陽，箕山之下，終身無經天下色。死葬箕山之巓，在陽城之南十里。堯因就其墓，號曰『箕山公神』，以配食五嶽，世世奉祀，至今不絶也。」〉先生何爲『顛倒衣裳』？」文禮答曰：「明府初臨，堯德未彰，是以賤民顛倒衣裳耳。」〈按：袁閎卒於太尉掾，未嘗爲汝南，斯説謬矣。〉
徐孺子〈穉也〉年九歳，嘗月下戲，人語之曰：「若令月中無物，當極明邪！」〈《五經通議》曰：「月中有兔、蟾蜍者何？月，陰也；蟾蜍，亦陰也；而與兔並明，陰繫於陽也。」〉徐曰：「不然，譬如人眼中有瞳子，無此必不明。」
孔文舉〈融也〉年十歳，隨父到洛。時李元禮有盛名，爲司隸校尉，詣門者皆雋才淸稱，及中表親戚乃通。文舉至門，謂吏曰：「我是李府君親。」既通，前坐。元禮問曰：「君與僕有何親？」對曰：「昔先君仲尼與君先人伯陽，有師資之尊；是僕與君奕世爲通好也。」元禮及賓客莫不奇之。太中大夫陳韙後至，人以其語語之。韙曰：「小時了了，大未必佳！」文舉曰：「想君小時，必當了了！」韙大踧踖。〈《續漢書》曰：「孔融字文舉，魯國人，孔子二十四世孫也。髙祖父尚，鉅鹿太守。父宙，泰山都尉。」《融別傳》曰：「融四歳，與兄食梨，輒引小者。人問其故？答曰：『小兒，法當取小者。』年十歳，隨父詣京師。河南尹李膺有重名，融欲觀其爲人，遂造之。膺問：『髙明父祖，嘗與僕周旋乎？』融曰：『然。先君孔子與君先人李老君，同德比義，而相師友。則融與君累世通家也。』衆坐莫不歎息，僉曰：『異童子也！』太中大夫陳韙後至，同坐以告。韙曰：『人小時了了者，長大未必能奇。』融應聲曰：『即如所言，君之幼時，豈實慧乎？』膺大笑，顧謂融曰：『長大必爲偉器。』」〉
孔文舉有二子，大者六歳，小者五歳。晝日父眠，小者床頭盜酒飲之。大兒謂曰：「何以不拜？」荅曰：「偸，那得行禮！」
孔融被收，中外惶怖。時融兒大者九歳，小者八歳。二兒故琢釘戲，了無遽容。融謂使者曰：「冀罪止於身，二兒可得全不？」兒徐進曰：「大人豈見覆巣之下，復有完卵乎？」尋亦收至。〈《魏氏春秋》曰：「融對孫權使有訕謗之言，坐棄市。二子方八歳、九歳，融見收，奕棋端坐不起。左右曰：『而父見執。』二子曰：『安有巣覆而卵不破者哉！』遂倶見殺。」《世語》曰：「魏太祖以歳儉禁酒，融謂酒以成禮，不宜禁。由是惑衆，太祖收寘法焉。二子齠齔見收，顧謂二子曰：『何以不辟？』二子曰：『父尚如此，復何所辟？』」裴松之以爲《世語》云融兒不辟，知必倶死，猶差可安。孫盛之言，誠所未譬。八歳小兒，能懸了禍患，聰明特達，卓然既遠，則其憂樂之情，固亦有過成人矣。安有見父被執，而無變容，奕棋不起，若在暇豫者乎？昔申生就命，言不忘父，不以己之將死而廢念父之情也。父安尚猶若茲，而況顛沛哉！盛以此爲美談，無乃賊夫人之子與？蓋由好奇情多，而不知言之傷理也。〉
潁川太守髠陳仲弓。〈按，寔之在鄕里，州郡有疑獄不能決者，皆將詣寔，或到而情首，或中途改辭，或託狂悸，皆曰「寧爲刑戮所苦，不爲陳君所非。」豈有盛德感人若斯之甚，而不自衞，反招刑辟，殆不然乎？此所謂東野之言耳！〉客有問元方：「府君何如？」元方曰：「髙明之君也。」「足下家君何如？」曰：「忠臣孝子也。」客曰：「《易》稱『二人同心，其利斷金；同心之言，其臭如蘭。』〈王廙注《繫辭》曰：「金，至堅矣，同心者，其利無不入。蘭，芳物也，無不樂者。言其同心者，物無不樂也。」〉何有髙明之君而刑忠臣孝子者乎？」元方曰：「足下言何其謬也！故不相荅。」客曰：「足下但因傴爲恭不能答。」元方曰：「昔髙宗放孝子孝己，〈《帝王世紀》曰：「殷髙宗武丁有賢子孝己，其母蚤死，髙宗惑後妻之言，放之而死，天下哀之。」〉尹吉甫放孝子伯奇，〈《琴操》曰：「尹吉甫，周卿也，有子伯奇，母死更娶。後妻生子曰伯邽。乃譖伯奇於吉甫，於是放伯奇於野。宣王出遊，吉甫從，伯奇乃作歌，以言感之。宣王聞之曰：『此孝子之辭也。』吉甫乃求伯奇於野，而射殺後妻。」〉董仲舒放孝子符起〈未詳〉。唯此三君，髙明之君；唯此三子，忠臣孝子。」客慚而退。
荀慈明與汝南袁閬相見，〈荀爽，一名諝。《漢南紀》曰：「諝文章典籍無不渉，時人諺曰：『荀氏八龍，慈明無雙。』潛處篤志，徴聘無所就。」張璠《漢紀》曰：「董卓秉政，復徴爽，爽欲遁去，吏持之急。起布衣，九十五日而至三公。」〉問潁川人士，慈明先及諸兄。閬笑曰：「士但可因親舊而已乎？」慈明曰：「足下相難，依據者何經？」閬曰：「方問國士而及諸兄，是以尤之耳。」慈明曰：「昔者祁奚内舉不失其子，外舉不失其讎，以爲至公。〈《春秋傳》曰：「祁奚爲中軍尉，請老，晉侯問嗣焉。稱解狐，其讎也。將立之而卒。又問焉。對曰：『午也可。』其子也。君子謂祁奚可謂能舉善矣。稱其讎不爲諂，立其子不爲比。」〉公旦《文王》之詩，不論堯舜之德，而頌文武者，親親之義也。《春秋》之義，内其國而外諸夏。且不愛其親而愛他人者，不爲悖德乎？」
禰衡被魏武謫爲鼓吏，正月半試鼓。衡揚枹爲漁陽摻撾，淵淵有金石聲，四坐爲之改容。〈《典略》曰：「衡字正平，平原般人也。」《文士傳》曰：「衡不知先所出，逸才飄舉。少與孔融作爾汝之交，時衡未滿二十，融已五十。敬衡才秀，共結殷勤，不能相違。以建安初北遊，或勸其詣京師貴遊者，衡懷一刺，遂至漫滅，竟無所詣。融數與武帝牋，稱其才，帝傾心欲見。衡稱疾不肯往，而數有言論。帝甚忿之，以其才名不殺，圖欲辱之，乃令録爲鼓吏。後至八月朝會，大閲試鼓節，作三重閣，列坐賓客。以帛絹製衣，作一岑牟，一單絞及小㡓。鼓吏度者，皆當脱其故衣，著此新衣。次傳衡，衡撃鼓爲漁陽摻檛，蹋地來前，躡𫘈腳足，容態不常，鼓聲甚悲，音節殊妙。坐客莫不慷慨，知必衡也。既度，不肯易衣。吏呵之曰：『鼓吏何獨不易服？』衡便止。當武帝前，先脱㡓，次脱餘衣，裸身而立。徐徐乃著岑牟，次著單絞，後乃著㡓。畢，復撃鼓摻槌而去，顏色無怍。武帝笑謂四坐曰：『本欲辱衡，衡反辱孤。』至今有漁陽摻檛，自衡造也。爲黃祖所殺。」〉孔融曰：「禰衡罪同胥靡，不能發明王之夢。」〈皇甫謐《帝王世紀》曰：「武丁夢天賜己賢人，使百工寫其象，求諸天下。見築者胥靡，衣褐於傅巖之野，是謂傅説。」張晏曰：「胥靡，刑名。胥，相也；靡，從也。謂相從坐輕刑也。」〉魏武慚而赦之。
南郡龐士元聞司馬德操在潁川，故二千里候之。至，遇德操采桑，士元從車中謂曰：「吾聞丈夫處世，當帶金佩紫，焉有屈洪流之量，而執絲婦之事。」〈《蜀志》曰：「龐統字士元，襄陽人。少時樸鈍，未有識者。潁川司馬徽有知人之鑒，士元弱冠往見徽，徽采桑樹上，坐士元樹下，共語，自晝至夜。徽異之曰：『生當爲南州士人之冠冕。』由是漸顯。」《襄陽記》曰：「士元，德公之從子也。年少未有識者，唯德公重之。年十八，使往見德操，與語，歎曰：『德公誠知人，實盛德也。』後劉備訪世事於德操，德操曰：『俗士豈識時務，此閒自有伏龍、鳳雛。』謂諸葛孔明與士元也。」《華陽國志》曰：「劉備引士元爲軍師中郎將，從攻洛，爲流矢所中，卒。時年三十八。」〉德操曰：〈《司馬徽別傳》曰：「徽字德操，潁川陽翟人。有人倫鑒識，居荊州。知劉表性暗，必害善人，乃括囊不談議時人。有以人物問徽者，初不辨其髙下，毎輒言『佳』。其婦諫曰：『人質所疑，君宜辨論，而一皆言佳，豈人所以咨君之意乎？』徽曰：『如君所言，亦復佳。』其婉約遜遁如此。嘗有妄認徽豬者，便推與之。後得其豬，叩頭來還，徽又厚辭謝之。劉表子琮往候徽，遣問在不？會徽自鋤園，琮左右問：『司馬君在邪？』徽曰：『我是也。』琮左右見其醜陋，罵曰：『死傭，將軍諸郎欲求見司馬君，汝何等田奴，而自稱是邪！』徽歸，刈頭著幘出見。琮左右見徽故是向老翁，恐，向琮道之。琮起，叩頭辭謝。徽乃謂曰：『卿眞不可，然吾甚羞之。此自鋤園，唯卿知之耳。』有人臨蠶求簇箔者，徽自棄其蠶而與之。或曰：『凡人損己以贍人者，謂彼急我緩也。今彼此正等，何爲與人？』徽曰：『人未嘗求己，求之不與將慚。何有以財物令人慚者！』人謂劉表曰：『司馬德操，奇士也，但未遇耳。』表後見之，曰：『世閒人爲妄語，此直小書生耳。』其智而能愚皆此類。荊州破，爲曹操所得，操欲大用，會其病死。」〉「子且下車，子適知邪徑之速，不慮失道之迷。昔伯成耦耕，不慕諸侯之榮；〈《莊子》曰：「堯治天下，伯成子髙立爲諸侯，禹爲天子，伯成辭諸侯而耕於野。禹往見之，趨就下風而問焉。子髙曰：『昔堯治天下，不賞而民勸，不罰而民畏。今子賞罰而民且不仁，德自此衰，刑自此立。夫子盍行邪？毋落吾事！』」〉原憲桑樞，不易有官之宅。〈《家語》曰：「原憲字子思，宋人，孔子弟子。居魯，環堵之室，茨以生草，蓬戸不完，桑樞而瓮牖，上漏下濕，坐而絃歌。子貢軒車不容巷，往見之，曰：『先生何病也？』憲曰：『憲聞無財謂之貧，學而不能行謂之病。今憲貧也，非病也。夫希世而行，比周而友，學以爲人，教以爲己。仁義之慝，輿馬之飾，憲不忍爲也。』」〉何有坐則華屋，行則肥馬，侍女數十，然後爲奇。此乃許父〈許由、巣父。〉所以忼慨，夷齊所以長嘆。〈《孟子》曰：「伯夷、叔齊目不視惡色，耳不聽惡聲，與鄕人居，若在塗炭，蓋聖人之淸也。」〉雖有竊秦之爵，千駟之富，〈《古史考》曰：「呂不韋爲秦子楚行千金貨於華陽夫人，請立子楚爲嗣。及子楚立，封不韋洛陽十萬戸，號文信侯。」以詐獲爵，故曰竊也。《論語》曰：「齊景公有馬千駟，民無德而稱焉。」孔安國曰：「千駟，四千匹。」〉不足貴也！」士元曰：「僕生出邊垂，寡見大義。若不一叩洪鐘，伐雷鼓，則不識其音響也。」
劉公幹以失敬罹罪，〈《典略》曰：「劉楨字公幹，東平寧陽人。建安十六年，世子爲五官中郎將，妙選文學，使楨隨侍太子。酒酣坐歡，乃使夫人甄氏出拜，坐上客多伏，而楨獨平視。他日公聞，乃收楨，減死輸作部。」《文士傳》曰：「楨性辯捷，所問應聲而答。坐平視甄夫人，配輸作部，使磨石。武帝至尚方觀作者，見楨匡坐正色磨石。武帝問曰：『石何如？』楨因得喩己自理，跪而對曰：『石出荊山懸巖之巓，外有五色之章，内含卞氏之珍。磨之不加瑩，雕之不增文，稟氣堅貞，受之自然。顧其理枉屈紆繞而不得申。』帝顧左右大笑，即日赦之。」〉文帝問曰：「卿何以不謹於文憲？」楨荅曰：「臣誠庸短，亦由陛下綱目不疎。」〈《魏志》曰：「帝諱丕，字子桓，受漢禪。」按，諸書或云楨被刑魏武之世，建安二十年病亡。後七年，文帝乃即位。而謂楨得罪黃初之時，謬矣。〉
鍾毓、鍾會少有令譽。〈《魏書》曰：「毓字穉叔，潁川長社人，相國繇長子也。年十四，爲散騎侍郎，機捷談笑有父風，仕至車騎將軍。」〉年十三，魏文帝聞之，語其父鍾繇〈《魏志》曰：「繇字元常，家貧好學，爲《周易》、《老子》訓。歴大理、相國，遷太傅。」〉曰：「可令二子來。」於是敕見。毓面有汗，帝曰：「卿面何以汗？」毓對曰：「戰戰惶惶，汗出如漿。」復問會：「卿何以不汗？」對曰：「戰戰慄慄，汗不敢出。」
鍾毓兄弟小時，値父晝寢，因共偸服藥酒。其父時覺，且託寐以觀之。毓拜而後飲，會飲而不拜。〈《魏志》曰：「會字士季，繇少子也。敏惠夙成。中護軍蔣濟著論，謂觀其眸子，足以知人。會年五歳，繇遣見濟。濟甚異之，曰：『非常人也！』及壯，有才數，精練名理，累遷黃門侍郎。諸葛誕反，文王征之，會謀居多，時人謂之子房。拜鎭西將軍。伐蜀，蜀平，進位司徒。自謂功名蓋世，不可復爲人下。謂所親曰：『我淮南已來，畫無遺策，四海共知，持此欲安歸乎？』遂謀反，見誅，時年四十。」〉既而問毓何以拜？毓曰：「『酒以成禮』，不敢不拜。」又問會何以不拜？會曰：「偸本非禮，所以不拜。」
魏明帝爲外祖母築舘於甄氏。〈《魏本傳》曰：「帝諱叡，字元仲，文帝太子。以其母廢，未立爲嗣。文帝與倶獵，見子母鹿，文帝射其母，應絃而倒。復令帝射其子，帝置弓泣曰：『陛下已殺其母，臣不忍復殺其子。』文帝曰：『好語動人心。』遂定爲嗣。是爲明帝。」《魏書》曰：「文昭甄皇后，明帝母也。父逸，上蔡令。烈宗即位，追封上蔡君。嫡孫象襲爵，象薨，子暢嗣，起大第，車駕親自臨之。」〉既成，自行視，謂左右曰：「舘當以何爲名？」侍中繆襲曰：〈《文章敘録》曰：「襲字熙伯，東海蘭陵人。有才學，累遷侍中、光祿勳。」〉「陛下聖思齊於哲王；罔極過於曾閔。此舘之興，情鍾舅氏，宜以『渭陽』爲名。」〈《秦詩》曰：「渭陽，康公念母也。康公之母，晉獻公之女。文公遭驪姬之難，未反而秦姬卒。穆公納文公，康公時爲太子，贈送文公於渭之陽，念母之不見也。我見舅氏，如母存焉。」按，《魏書》：「帝於後園爲象母起觀，名其里曰渭陽。」然則象母即帝之舅母，非外祖母也。且「渭陽」爲舘名，亦乖舊史也。〉
何平叔云：「服五石散，非唯治病，亦覺神明開朗。」〈《魏略》曰：「何晏字平叔，南陽宛人，漢大將軍進孫也。或云何苗孫也。尚主，又好色，故黃初時無所事任。正始中，曹爽用爲中書，主選舉，宿舊者多得濟拔。爲司馬宣王所誅。」秦丞相《寒食散論》曰：「寒食散之方雖出漢代，而用之者寡，靡有傳焉。魏尚書何晏首獲神效，由是大行於世，服者相尋也。」〉
嵇中散語趙景眞：〈嵇紹《趙至敘》曰：「至字景眞，代郡人。漢末，其祖流宕客緱氏。令新之官，至年十二，與母共道傍看，母曰：『汝先世非微賤家也，汝後能如此不？』至曰：『可爾耳。』歸便求師誦書，蚤聞父耕叱牛聲，釋書而泣。師問之，答曰：『自傷不能致榮華，而使老父不免勤苦。』年十四，入太學觀，時先君在學寫石經古文，事訖去。遂隨車問先君姓名。先君曰：『年少何以問我？』至曰：『觀君風器非常，故問耳。』先君具告之。至年十五，陽病，數數狂走五里三里，爲家追得，又炙身體十數處。年十六，遂亡命，徑至洛陽，求索先君不得。至鄴，沛國史仲和是魏領軍史渙孫也，至便依之，遂名翼，字陽和。先君到鄴，至具道太學中事，便逐先君歸山陽經年。至長七尺三寸，潔白黑髮，赤脣明目，鬢鬚不多，閒詳安諦，體若不勝衣。先君嘗謂之曰：『卿頭小而鋭，瞳子白黑分明，視瞻停諦，有白起風。』至論議淸辯，有從橫才，然亦不以自長也。孟元基辟爲遼東從事，在郡斷九獄，見稱淸當。自痛棄親遠遊，母亡不見，吐血發病，服未竟而亡。」〉「卿瞳子白黑分明，有白起之風；〈嚴尤《三將敘》曰：「白起，平原君勸趙孝成王受馮亭，王曰：『受之，秦兵必至，武安君必將，誰能當之者乎？』對曰：『澠池之會，臣察武安君小頭而面鋭，瞳子白黑分明，視瞻不轉。小頭而面鋭者，敢斷決也；瞳子白黑分明者，見事明也；視瞻不轉者，執志強也。可與持久，難與爭鋒。廉頗爲人，勇鷙而愛士，知難而忍恥，與之野戰則不如，持守足以當之。』王從其計。」〉恨量小狹。」趙云：「尺表能審璣衡之度，〈《周髀》曰：「夏至，北方二萬六千里，冬至，南方十三萬五千里，日中樹表則無影矣。周髀長八尺，夏至日，晷尺六寸。髀，股也；晷，句也。正南千里，句尺五寸；正北千里，句尺七寸。周髀之書也。」〉寸管能測往復之氣；〈《呂氏春秋》曰：「黃帝使伶倫自大夏之西、崑崙之陰，取竹之嶰谷生，其竅厚薄均者，斷兩節，閒而吹之，以爲黃鐘之管。製十二笛，以聽鳳凰之鳴。雄鳴六，雌鳴六，以爲律呂。」《續漢書·律暦志》曰：「十二律之變，至於六十，以律候氣。候氣之法：爲室三重，戸閉，塗釁必周，密布緹幔，以木爲案，加律其上，以葭莩灰抑其内，爲氣所動者，其灰散也。以此候之。」〉何必在大？但問識如何耳！」
司馬景王東征，〈《魏書》曰：「司馬師字子元，相國宣文侯長子也。以道德淸粹，重於朝廷，爲大將軍、録尚書事。毋丘儉反，師自征之，薨諡景王。」〉取上黨李喜，以爲從事中郎。因問喜曰：「昔先公辟君不就，今孤召君，何以來？」喜對曰：「先公以禮見待，故得以禮進退；明公以法見繩，喜畏法而至耳！」〈《晉諸公贊》曰：「喜字季和，上黨銅鞮人也。少有髙行，研精藝學。宣帝爲相國，辟喜，喜固辭疾。景帝輔政，爲從事中郎，累遷光祿大夫，特進。贈太保。」〉
鄧艾口吃，語稱「艾艾……」〈《魏志》曰：「艾字士載，棘陽人，少爲農人養犢。年十二，隨母至潁川，讀故太丘長碑文曰『言爲世範，行爲士則』。遂名範，字士則。後宗族有同者，故改焉。毎見髙山大澤，輒規度指畫軍營處所，時人多笑焉。後見司馬宣王，三辟爲掾，累遷征西將軍。伐蜀，蜀平，進位太尉。爲衞瓘所害。」〉。晉文王戲之曰：「卿云『艾艾……』，爲是幾艾？」對曰：「『鳳兮，鳳兮』，故是一『鳳』。」〈朱鳳《晉紀》曰：「文王諱昭，字子上，宣帝次子也。」《列仙傳》曰：「陸通者，楚狂接輿也。好養性，遊諸名山。嘗遇孔子而歌曰：『鳳兮鳳兮，何德之衰！往者不可諫，來者猶可追。』後入蜀，在峨嵋山中也。」〉
嵇中散既被誅，向子期舉郡計入洛，文王引進，問曰：「聞君有箕山之志，何以在此？」對曰：「巣許狷介之士，不足多慕。」王大咨嗟。〈《向秀別傳》曰：「秀字子期，河内人。少爲同郡山濤所知，又與譙國嵇康、東平呂安友善，並有拔俗之韻，其進止無不同，而造事營生業亦不異。常與嵇康偶鍛於洛邑，與呂安灌園於山陽，不慮家之有無，外物不足怫其心。弱冠著儒道論，棄而不録，好事者或存之。或云是其族人所作，困於不行，乃告秀，欲假其名。秀笑曰：『可復爾耳。』後康被誅，秀遂失圖。乃應歳舉，到京師，詣大將軍司馬文王，文王問曰：『聞君有箕山之志，何能自屈？』秀曰：『常謂彼人不達堯意，本非所慕也。』一坐皆説，隨次轉至黃門侍郎、散騎常侍。」〉
晉武帝始登阼，探策得「一」。〈《晉世譜》曰：「世祖諱炎，字安宇，咸熙二年受魏禪。」〉王者世數，繫此多少。帝既不説，群臣失色，莫能有言者。侍中裴楷進曰：「臣聞：『天得一以淸，地得一以寧，侯王得一以爲天下貞。』」帝説。群臣嘆服。〈王弼《老子注》云：「一者，數之始，物之極也。各是一物，所以爲主也。各以其一，致此淸、寧、貞。」〉
滿奮畏風，在晉武帝坐；北窗作琉璃屛，實密似疎，奮有難色。帝笑之。〈荀綽《冀州記》曰：「奮字武秋，髙平人，魏太尉寵之孫也。性淸平有識，自吏部郎出爲冀州刺史。」《晉諸公贊》曰：「奮體量淸雅，有曾祖寵之風，遷尚書令，爲荀顗所害。」〉奮荅曰：「臣猶呉牛，見月而喘。」〈今之水牛，唯生江淮間，故謂之呉牛也。南土多暑，而此牛畏熱，見月疑是日，所以見月則喘。〉
諸葛靚在呉，於朝堂大會。〈《晉諸公贊》曰：「靚字仲思，琅邪人，司空誕少子也。雅正有才望。誕以壽陽叛，遣靚入質於呉，以靚爲右將軍、大司馬。」〉孫皓問：「卿字仲思，爲何所思？」對曰：「在家思孝，事君思忠，朋友思信，如斯而已。」
蔡洪〈《洪集録》曰：「洪字叔開，呉郡人，有才辯，初仕呉朝。太康中，本州從事，舉秀才。」王隱《晉書》曰：「洪仕至松滋令。」〉赴洛，洛中人問曰：「幕府初開，群公辟命，求英奇於仄陋，采賢㒞於巖穴。君呉楚之士，亡國之餘，有何異才而應斯舉？」蔡荅曰：「夜光之珠，不必出於孟津之河；〈舊説云：「隋侯出行，有蛇斬而中斷者，侯連而續之，蛇遂得生而去。後銜明月珠以報其德，光明照夜同晝，因曰『隋珠』。」左思《蜀都賦》所謂「隋侯鄙其夜光也」。〉盈握之璧，不必采於崑崙之山。大禹生於東夷，文王生於西羌，〈按，《孟子》曰：「舜生於諸馮，東夷人也；文王生於岐周，西戎人也。」則東夷是舜非禹也。〉聖賢所出，何必常處？昔武王伐紂，遷頑民於洛邑，〈《尚書》曰：「成周既成，遷殷頑民，作多士。」孔安國注曰：「殷大夫心不則德義之經，故徙於王都，邇教誨也。」〉得無諸君是其苗裔乎？」〈按，華令思舉秀才入洛，與王武子相酬對，皆與此言不異，無容二人同有此辭。疑《世説》穿鑿也。〉
諸名士共至洛水戲。〈《竹林七賢論》曰：「王濟諸人嘗至洛水解禊事。明日，或問濟曰：『昨遊，有何語議？』濟云云。」〉還，樂令〈廣也〉問王夷甫曰：「今日戲，樂乎？」〈虞預《晉書》曰：「王衍字夷甫，琅邪臨沂人，司徒戎從弟。父乂，平北將軍。夷甫蚤知名，以淸虚通理稱，仕至太尉，爲石勒所害。」〉王曰：「裴僕射善談名理，混混有雅致；〈《晉惠帝起居注》曰：「裴頠字逸民，河東聞喜人，司空秀之少子也。」《冀州記》曰：「頠弘濟有淸識，稽古善言名理。履行髙整，自少知名。歴侍中、尚書左僕射，爲趙王倫所害。」〉張茂先論《史》《漢》，靡靡可聽；〈晉陽秋曰：「華博覽洽聞，無不貫綜。世祖嘗問漢事，及建章千門萬戸。華畫地成圖，應對如流，張安世不能過也。」〉我與王安豐〈戎也〉説延陵、子房，亦超超玄箸。」〈《晉諸公贊》曰：「夷甫好尚談稱，爲時人物所宗。」〉
王武子、〈《晉諸公贊》曰：「王濟字武子，太原晉陽人，司徒渾第二子也。有俊才，能淸言。起家中書郎，終太僕。」〉孫子荊、〈《文士傳》曰：「孫楚字子荊，太原中都人也。」《晉陽秋》曰：「楚，驃騎將軍資之孫，南陽太守弘之子。鄕人王濟，豪俊公子，爲本州大中正，訪問弘爲鄕里品狀，濟曰：『此人非鄕評所能名，吾自狀之曰：「天才英特，亮拔不群。」』仕至馮翊太守。」〉各言其土地人物之美。王云：「其地坦而平，其水淡而淸，其人廉且貞。」孫云：「其山㠑巍以嵯峨，其水㳌渫而揚波，其人磊砢而英多。」〈按，《三秦記》、《語林》載蜀人伊籍稱呉土地人物，與此語同。〉
樂令女適大將軍成都王頴。〈虞預《晉書》曰：「樂廣字彦輔，南陽人。淸夷沖曠，加有理識。累遷侍中、河南尹。在朝廷用心虚淡，時人重其貞貴，代王戎爲尚書令。」《八王故事》曰：「司馬頴字叔度，世祖第十九子，封成都王、大將軍。」〉王兄長沙王執權於洛，〈《晉百官名》曰：「司馬乂字士度，封長沙王。」《八王故事》曰：「世祖第十七子。」〉遂構兵相圖。長沙王親近小人，遠外君子，凡在朝者，人懷危懼。樂令既允朝望，加有婚親，群小讒於長沙。長沙嘗問樂令，樂令神色自若，徐荅曰：「豈以五男易一女？」〈《晉陽秋》曰：「成都王之起兵，長沙王猜廣，廣曰：『寧以一女而易五男？』乂猶疑之，遂以憂卒。」〉由是釋然，無復疑慮。
陸機詣王武子，〈《晉陽秋》曰：「機字士衡，呉郡人。祖遜，呉丞相。父抗，大司馬。機與弟雲並有俊才。司空張華見而説之，曰：『平呉之利，在獲二俊。』」《機別傳》曰：「博學善屬文，非禮不動。入晉，仕著作郎，至平原内史。」〉武子前置數斛羊酪，指以示陸曰：「卿江東何以敵此？」陸云：「有千里蓴羹，但未下鹽豉耳！」
中朝有小兒，父病，行乞藥。主人問病，曰：「患瘧也。」主人曰：「尊侯明德君子，何以病瘧？」〈俗傳行瘧鬼小，多不病巨人。故光武嘗謂景丹曰：「嘗聞壯士不病瘧，大將軍反病瘧耶？」〉荅曰：「來病君子，所以爲瘧耳。」
崔正熊詣都郡。都郡將姓陳，問正熊：「君去崔杼幾世？」荅曰：「民去崔杼，如明府之去陳恆。」〈《晉百官名》曰：「崔豹字正熊，燕國人，惠帝時官至太傅丞。」〉
元帝始過江，〈朱鳳《晉書》曰：「帝諱叡，字景文。祖伷，封琅邪王，父恭王瑾嗣。帝襲爵爲琅邪王。少而明惠，因亂過江起義，遂即皇帝位。諡法曰：『始建國都曰元。』」〉謂顧驃騎曰：「寄人國土，心常懷慚。」榮跪對曰：「臣聞王者以天下爲家，是以耿亳無定處，〈《帝王世紀》曰：「殷祖乙徙耿，爲河所毀，今河東皮氏耿鄕是也。盤庚五遷，復南居亳，今景亳是也。」〉九鼎遷洛邑。〈《春秋傳》曰：「武王克商，遷九鼎於洛邑。」今之偃師是也。〉願陛下勿以遷都爲念。」
庾公造周伯仁，〈虞預《晉書》曰：「周顗字伯仁，汝南安城人，揚州刺史浚長子也。」《晉陽秋》曰：「顗有風流才氣，少知名，正體嶷然，儕輩不敢媟也。汝南賁泰淵通淸操之士，嘗歎曰：『汝潁固多賢士，自頃陵遲，雅道殆衰，今復見周伯仁。伯仁將祛舊風，淸我邦族矣。』舉寒素，累遷尚書僕射，爲王敦所害。」〉伯仁曰：「君何所欣説而忽肥？」庾曰：「君復何所憂慘而忽瘦？」伯仁曰：「吾無所憂，直是淸虚日來，滓穢日去耳。」
過江諸人，毎至美日，輒相邀新亭，藉卉飲宴。〈《丹陽記》曰：「新亭，呉舊立，先基崩淪。隆安中，丹陽尹司馬恢之徙創今地。」〉周侯〈顗。〉中坐而嘆曰：「風景不殊，正自有山河之異。」皆相視流涕，唯王丞相〈導也〉愀然變色曰：「當共戮力王室，克復神州，何至作楚囚相對邪？」〈《春秋傳》曰：「楚伐鄭，諸侯救之。鄭執鄖公鍾儀獻晉，景公觀軍府，見而問之曰：『南冠而縶者爲誰？』有司對曰：『楚囚也。』使稅之。問其族，對曰：『伶人也。』『能爲樂乎？』曰：『先父之職，敢有二事。』與之琴，操南音。范文子曰：『楚囚，君子也。樂操土風，不忘舊也。君盍歸之？以合晉楚之成。』」〉
衞洗馬初欲渡江，形神慘顇，語左右云：「見此芒芒，不覺百端交集。苟未免有情，亦復誰能遣此！」〈《晉諸公贊》曰：「衞玠字叔寶，河東安邑人。祖父瓘，太尉。父恆，黃門侍郎。」《玠別傳》曰：「玠穎識通達，天韻標令，陳郡謝幼輿敬以亞父之禮。論者以爲出王眉子、平子、武子之右。世咸謂『諸王三子，不如衞家一兒』。娶樂廣女。裴叔道曰：『妻父有冰淸之姿，婿有璧潤之望，所謂秦晉之匹也。』爲太子洗馬。永嘉四年，南至江夏，與兄別於梁里澗，語曰：『在三之義，人之所重，今日忠臣致身之道，可不勉乎？』行至豫章，乃卒。」〉
顧司空未知名，詣王丞相。丞相小極，對之疲睡。顧思所以叩會之，〈《顧和別傳》曰：「和字君孝，呉郡人。祖容，呉荊州刺史。父相，晉臨海太守。和總角知名，族人顧榮雅相器愛，曰『此吾家之騏驥也，必振衰族。』累遷尚書令。」〉因謂同坐曰：「昔毎聞元公〈顧榮〉、道公協贊中宗，保全江表；〈鄧粲《晉紀》曰：「導與元帝有布衣之好，知中國將亂，勸帝渡江，求爲安東司馬，政皆決之，號『仲父』。晉中興之功，導實居其首。」〉體小不安，令人喘息。」丞相因覺，謂顧曰：「此子珪璋特達，機警有鋒。」
會稽賀生，體識淸遠，言行以禮。〈賀循別見〉不徒東南之美，〈《爾雅》曰：「東南之美者，有會稽之竹箭焉。」〉實爲海内之秀。
劉琨雖隔閡寇戎，志存本朝，〈王隱《晉書》曰：「琨字越石，中山魏昌人。祖邁，有經國之才。父璠，光祿大夫。琨少稱俊朗，累遷司徒長史、尚書右丞。迎大駕於長安，以有殊勳，封廣武侯。年三十五，出爲并州刺史，爲段日磾所害。」〉謂温嶠曰：「班彪識劉氏之復興，馬援知漢光之可輔。〈《漢書·敘傳》曰：「彪字叔皮，扶風人，客於天水。隴西隗囂有窺覦之志，彪作《王命論》以諷之。」《東觀漢記》曰：「馬援字文淵，茂陵人。從公孫述、隗囂遊，後見光武曰：『天下反覆，盜名字者不可勝數，今見陛下寥廓大度，同符髙祖，乃知帝王自有眞也。』帝甚壯之。」〉今晉阼雖衰，天命未改。吾欲立功於河北，使卿延譽於江南。子其行乎？」温曰：「嶠雖不敏，才非昔人，明公以桓文之姿，建匡立之功，豈敢辭命！」〈虞預《晉書》曰：「嶠字太眞，太原祁人。少標俊淸徹，英穎顯名，爲司空劉琨左司馬。是時二都傾覆，天下大亂，琨聞元皇受命中興，慷慨幽朔，志存本朝。使嶠奉使，嶠喟然對曰：『嶠雖乏管張之才，而明公有桓文之志，敢辭不敏，以違髙旨？』以左長史奉使勸進，累遷驃騎大將軍。」〉
温嶠初爲劉琨使來過江。於時江左營建始爾，綱紀未舉。温新至，深有諸慮。既詣王丞相，陳主上幽越，社稷焚滅，山陵夷毀之酷，有黍離之痛。温忠慨深烈，言與泗倶，丞相亦與之對泣。敘情既畢，便深自陳結，丞相亦厚相酬納。既出，懽然言曰：「江左自有管夷吾，此復何憂？」〈《史記》曰：「管仲夷吾者，潁上人。相齊桓公，九合諸侯，一匡天下。」《語林》曰：「初温奉使勸進，晉王大集賓客見之。温公始入，姿形甚陋，合坐盡驚。既坐，陳説九服分崩，皇室弛絶，晉王君臣莫不歔欷。及言天下不可以無主，聞者莫不踴躍，植髮穿冠。王丞相深相付託。温公既見丞相，便遊樂不住，曰『既見管仲，天下事無復憂。』」〉
王敦兄含爲光祿勳。〈《含別傳》曰：「含字處弘，琅邪臨沂人。累遷徐州刺史、光祿勳，與弟敦作逆，伏誅。」〉敦既逆謀，屯據南州，含委職奔姑孰。〈鄧粲《晉紀》曰：「初，王導協贊中興，敦有方面之功。敦以劉隗爲閒己，舉兵討之。故含南奔武昌，朝廷始警備也。」〉王丞相詣闕謝。〈《中興書》曰：「導從兄敦，舉兵討劉隗，導率子弟二十餘人，旦旦到公車，泥首謝罪。」〉司徒、丞相、揚州官僚問訊，倉卒不知何辭。顧司空時爲揚州別駕，援翰曰：「王光祿遠避流言，明公蒙塵路次，群下不寧，不審尊體起居何如？」
郗太尉拜司空，語同坐曰：「平生意不在多，値世故紛紜，遂至臺鼎。朱博翰音，實愧於懷。」〈《漢書》曰：「朱博字子元，杜陵人。爲丞相，臨拜，延登受策，有大聲如鐘鳴。上問揚雄，李尋對曰：『洪範所謂鼓妖者也。人君不聰，空名得進，則有無形之聲。』博後坐事自殺。」《故序傳》曰：「博之翰音，鼓妖先作。」《易·中孚》曰：「上九，翰音登於天，貞凶。」王弼注曰：「翰，髙飛也。飛者，音飛而實不從也。」〉
髙坐道人不作漢語，或問此意，簡文曰：「以簡應對之煩。」〈《髙坐別傳》曰：「和尚胡名尸黎密，西域人。傳云國王子，以國讓弟，遂爲沙門。永嘉中，始到此土，止於大市中。和尚天姿髙朗，風韻遒邁。丞相王公一見奇之，以爲吾之徒也。周僕射領選，撫其背而歎曰：『若選得此賢，令人無恨。』俄而周侯遇害，和尚對其靈坐，作胡祝數千言，音聲髙暢，既而揮涕收涙，其哀樂廢興皆此類。性髙簡，不學晉語。諸公與之言，皆因傳譯。然神領意得，頓在言前。」《塔寺記》曰：「尸黎密冢曰髙坐，在石子岡。常行頭陀，卒於梅岡，即葬焉。晉元帝於冢邊立寺，因名髙坐。」〉
周僕射雍容好儀形，詣王公，初下車，隱數人，王公含笑看之。既坐，傲然嘯詠。王公曰：「卿欲希嵇阮邪？」荅曰：「何敢近舍明公，遠希嵇阮！」〈鄧粲《晉紀》曰：「伯仁儀容弘偉，善於俛仰應答，精神足以蔭映數人。深自持，能致人，而未嘗往焉。」〉
庾公嘗入佛圖，見臥佛，〈《涅槃經》云：「如來背痛，於雙樹閒北首而臥，故後之圖繪者爲此象。」〉曰：「此子疲於津梁。」於時以爲名言。
摯瞻曾作四郡太守、大將軍戸曹參軍，復出作内史，〈《摯氏世本》曰：「瞻字景游，京兆長安人，太常虞兄子也。父育，涼州刺史。瞻少善屬文，起家著作郎。中朝亂，依王敦爲戸曹參軍。歴安豐、新蔡、西陽太守。見敦以故壞裘賜老病外部都督。瞻諫曰『尊裘雖故，不宜與小吏。』敦曰：『何爲不可？』瞻時因醉，曰：『若上服皆可用賜，貂蟬亦可賜下乎？』敦曰：『非喩，所引如此，不堪二千石。』瞻曰：『瞻視去西陽，如脱屣耳！』敦反，乃左遷隨郡内史。」〉年始二十九。嘗別王敦，敦謂瞻曰：「卿年未三十，已爲萬石，亦太蚤！」瞻曰：「方於將軍，少爲太蚤；比之甘羅，已爲太老。」〈《摯氏世本》曰：「瞻髙亮有氣節，故以此答敦。後知敦有異志。建興四年，與第五琦據荊州以距敦，竟爲所害。」《史記》曰：「甘羅，秦相茂之孫也。年十二，而秦相呂不韋欲使張唐相燕，唐不肯行，甘羅説而行之。又請車五乘以使趙，還報秦，秦封甘羅爲上卿，賜以甘茂田宅。」〉
梁國楊氏子，九歳，甚聰惠。孔君平〈王隱《晉書》曰：「孔坦字君平，會稽山陰人。善《春秋》，有文辯。厯太子舍人，累遷廷尉卿。」〉詣其父，父不在，乃呼兒出，爲設果。果有楊梅，孔指以示兒曰：「此是君家果。」兒應聲荅曰：「未聞孔雀是夫子家禽。」
孔廷尉以裘與從弟沈，〈《孔氏譜》曰：「沈字德度，會稽山陰人。祖父奕，全椒令。父群，鴻臚卿。沈至琅邪王文學。」〉沈辭不受。廷尉曰：「晏平仲之儉，祠其先人，豚肩不掩豆，猶狐裘數十年，〈《劉向別録》曰：「晏平仲名嬰，東萊夷維人。事齊靈公、莊公，以節儉力行重於齊。」《禮記》曰：「晏平仲祀其先人，豚肩不掩豆，君子以爲儉也。」又曰：「晏子一狐裘三十年，晏子焉知禮？」注：「豚，俎實也。豆，徑尺。言併豚之兩肩不能掩豆，喩少也。」〉卿復何辭此？」於是受而服之。
佛圖澄與諸石遊，〈《澄別傳》曰：「道人佛圖澄，不知何許人，出於燉煌，好佛道，出家爲沙門。永嘉中，至洛陽，値京師有難，潛遁草澤間。石勒雄異好殺害，因勒大將軍郭默略見勒。以麻油塗掌，占見吉凶。數百里外聽浮圖鈴聲，逆知禍福。勒甚敬信之。虎即位，亦師澄，號大和尚。自知終日，開棺無屍，唯袈裟法服在焉。」〉林公曰：「澄以石虎爲海鷗鳥。」〈《趙書》曰：「虎字季龍，勒從弟也。征伐毎斬將搴旗。勒死，誅勒諸兒，襲位。」《莊子》曰：「海上之人好鷗者，毎旦之海上，從鷗遊，鷗之至者數百而不止。其父曰『吾聞鷗鳥從汝遊，取來玩之。』明日之海上，鷗舞而不下。」〉
謝仁祖年八歳，謝豫章〈鯤子別見〉將送客，爾時語已神悟，自參上流。諸人咸共嘆之曰：「年少一坐之顏回。」仁祖曰：「坐無尼父，焉別顏回？」〈《晉陽秋》曰：「謝尚字仁祖，陳郡人，鯤之子也。齠齔喪兄，哀慟過人。及遭父喪，温嶠唁之，尚號叫極哀。既而收涕告訴，有異常童。嶠奇之，由是知名，仕至鎭西將軍、豫州刺史。」〉
陶公疾篤，都無獻替之言，朝士以爲恨。〈《陶氏敘》曰：「侃字士衡，其先鄱陽人，後徙尋陽。侃少有遠概綱維宇宙之志。察孝廉入洛，司空張華見而謂曰：『後來匡主寧民，君其人也。』劉弘鎭沔南，取爲長史，謂侃曰：『昔吾爲羊太傅參佐，見語云：「君後當居身處。」今相觀，亦復然矣。』累遷湘廣荊三州刺史，加羽葆鼓吹，封長沙郡公、大將軍。贊拜不名，劍履上殿。進太尉，贈大司馬，諡桓公。」按，王隱《晉書》載侃臨終表曰：「臣少長孤寒，始願有限，過蒙先朝厯世異恩。臣年垂八十，位極人臣，啓手啓足，當復何恨！但以餘寇未誅，山陵未復，所以憤慨兼懷，唯此而已！猶冀犬馬之齒，尚可少延，欲爲陛下北呑石虎，西誅李雄，勢遂不振，良圖永息。臨書振腕，涕泗橫流。伏願遴選代人，使必得良才，足以奉宣王猷，遵成志業。則雖死之日，猶生之年。」有表若此，非無獻替。〉仁祖聞之曰：「時無豎刁，故不貽陶公話言。」〈《呂氏春秋》曰：「管仲病，桓公問曰：『子如不諱，誰代子相者？豎刁何如？』管仲曰『自宮以事君，非人情，必不可用！』後果亂齊。」〉時賢以爲德音。
竺法深在簡文坐，劉尹問：「道人何以遊朱門？」荅曰：「君自見其朱門，貧道如遊蓬戸。」〈《髙逸沙門傳》曰：「法師居會稽，皇帝重其風德，遣使迎焉，法師暫出應命。司徒會稽王天性虚澹，與法師結殷勤之歡。師雖升履丹墀，出入朱邸，泯然曠達，不異蓬宇也。」〉或云卞令。〈別見。〉
孫盛爲庾公記室參軍，〈《中興書》曰：「盛字安國，太原中都人。博學強識，厯著作郎，瀏陽令。庾亮爲荊州，以爲征西主簿，累遷祕書監。」〉從獵，將其二兒倶行。庾公不知，忽於獵塲見齊莊，時年七八歳。庾謂曰：「君亦復來邪？」應聲荅曰：「所謂『無小無大，從公于邁』。」
孫齊由、齊莊二人，少時詣庾公，公問：「齊由何字？」荅曰：「字齊由。」公曰：「欲何齊邪？」曰：「齊許由。」〈《晉百官名》曰：「孫潛字齊由，太原人。」《中興書》曰：「潛，盛長子也。豫章太守殷仲堪下討王國寶，潛時在郡，逼爲咨議參軍，固辭不就，遂以憂卒。」〉「齊莊何字？」荅曰：「字齊莊。」公曰：「欲何齊？」曰：「齊莊周。」公曰：「何不慕仲尼而慕莊周？」對曰：「聖人生知，故難企慕。」庾公大喜小兒對。〈《孫放別傳》曰：「放字齊莊，監君次子也。年八歳，太尉庾公召見之。放淸秀，欲觀試，乃授紙筆令書，放便自疎名字。公題後問之曰：『爲欲慕莊周邪？』放書答曰：『意欲慕之。』公曰：『何故不慕仲尼而慕莊周？』放曰：『仲尼生而知之，非希企所及；至於莊周，是其次者，故慕耳。』公謂賓客曰：『王輔嗣應答，恐不能勝之。』卒長沙王相。」〉
張玄之、顧敷，是顧和中外孫，皆少而聰惠。和並知之，而常謂顧勝，親重偏至，張頗不懕。〈敷別見。《續晉陽秋》曰：「張玄之字祖希，呉郡太守澄之孫也。少以學顯，厯吏部尚書，出爲冠軍將軍、呉興太守。會稽内史謝玄同時之郡，論者以爲南北之望。玄之名亞謝玄，時亦稱『南北二玄』，卒於郡。」〉於時張年九歳，顧年七歳，和與倶至寺中。見佛般泥洹像，弟子有泣者，有不泣者，和以問二孫。玄謂「被親故泣，不被親故不泣」。敷曰：「不然，當由忘情故不泣，不能忘情故泣。」〈《大智度論》曰：「佛在陰菴羅雙樹閒入般涅槃，臥北首，大地震動。諸三學人，僉然不樂，郁伊交涕。諸無學人，但念諸法，一切無常。」〉
庾法畼造庾太尉，握麈尾至佳，公曰：「此至佳，那得在？」法畼曰：「廉者不求，貪者不與，故得在耳。」〈法畼氏族所出未詳。法畼著《人物論》，自敘其美云：「悟鋭有神，才辭通辯。」〉
庾穉恭爲荊州，〈《庾翼別傳》曰：「翼字穉恭，潁川鄢陵人也。少有大度、時論以經略許之。兄太尉亮薨、朝議推才，乃以翼都督七州。進征南將軍、荊州刺史。」〉以毛扇上武帝。武帝疑是故物。〈傅咸《羽扇賦》序曰：「昔呉人直截鳥翼而搖之，風不減方圓二扇，而功無加，然中國莫有生意者。滅呉之後，翕然貴之，無人不用。」按，庾懌以白羽扇獻武帝，帝嫌其非新，反之，不聞翼也。〉侍中劉劭曰：〈《文字志》曰：「劭，字彦祖，彭城叢亭人。祖訥，司隸校尉。父松，成皋令。劭博識好學，多藝能，善草隸。初仕領軍參軍，太傅出東，劭謂京洛必危，乃單馬奔揚州。歴侍中、豫章太守。」〉「柏梁雲構，工匠先居其下；管絃繁奏，鍾夔先聽其音。〈鍾，鍾期也。夔，舜樂正。〉穉恭上扇，以好不以新。」庾後聞之曰：「此人宜在帝左右。」
何驃騎亡後，〈何充別見。〉徴褚公入。既至石頭，王長史、劉尹同詣褚。褚曰：「眞長何以處我？」眞長顧王曰：「此子能言。」褚因視王，王曰：「國自有周公。」〈《晉陽秋》曰：「充之卒，議者謂太后父裒宜秉朝政，裒自丹徒入朝。吏部尚書劉遐勸裒曰『會稽王令德，國之周公也，足下宜以大政付之。』裒長史王胡之亦勸歸藩，於是固辭歸京。」〉
桓公北征經金城，見前爲琅邪時種柳，皆已十圍，慨然曰：「木猶如此，人何以堪！」攀枝執條，泫然流涙。〈《桓温別傳》曰：「温字元子，譙國龍亢人，漢五更桓榮後也。父彝，有識鑒。温少有豪邁風氣，爲温嶠所知，累遷琅邪内史，進征西大將軍，鎭西夏。時逆胡未誅，餘燼假息，温親勒郡卒，建旗致討，淸蕩伊洛，展敬園陵。薨，諡宣武侯。」〉
簡文作撫軍時，嘗與桓宣武倶入朝，更相讓在前。宣武不得已而先之，因曰：「伯也執殳，爲王前驅。」〈《衞詩》也。殳，長一丈二尺，無刃。〉簡文曰：「所謂『無小無大，從公于邁』。」
顧悅與簡文同年，而髮蚤白。〈《中興書》曰：「悅字君叔，晉陵人。初爲殷浩揚州別駕。浩卒，上疎理浩。或諫以浩爲太宗所廢，必不依許，悅固爭之，浩果得申，物論稱之。後至尚書左丞。」〉簡文曰：「卿何以先白？」對曰：「蒲柳之姿，望秋而落；松柏之質，凌霜猶茂。」〈顧凱之爲父傳曰：「君以直道陵遲於世。入見王，王髮無二毛，而君已斑白，問君年，乃曰：『卿何偏蚤白？』君曰：『松柏之姿，經霜猶茂；臣蒲柳之質，望秋先零。受命之異也。』王稱善久之。」〉
桓公入峽，絶壁天懸，騰波迅急。〈《晉陽秋》曰：「温以永和二年，率所領七千餘人伐蜀，拜表輒行。」〉迺嘆曰：「既爲忠臣，不得爲孝子，如何？」〈《漢書》曰：「王陽爲益州刺史，行部至邛僰九折阪，歎曰：『奉先人遺體，奈何數乘此險！』以病去官。後王尊爲刺史，至其阪，問吏曰：『非王陽所畏之道邪？』吏曰：『是！』叱其馭曰：『驅之，王陽爲孝子，王尊爲忠臣。』」〉
初，熒惑入太微，尋廢海西。〈《晉陽秋》曰：「泰和六年閏十月，熒惑守太微端門。十一月，大司馬桓温廢帝爲海西公。」《晉安帝紀》曰：「桓温於枋頭奔敗，知民望之去也，乃屠袁眞於壽陽。既而謂郗超曰：『足以雪枋頭之恥乎？』超曰：『未厭有識之情也。公六十之年，敗於大舉，不建髙世之勳，未足以鎭厭民望。』因説温以廢立之事。時温夙有此謀，深納超言，遂廢海西。」〉簡文登阼，復入太微，帝惡之。〈徐廣《晉紀》曰：「咸安元年十二月，熒惑逆行入太微，至二年七月，猶在焉。帝懲海西之事，心甚憂之。」〉時郗超爲中書在直。〈《中興書》曰：「超字景興，髙平人，司空愔之子也。少而卓犖不羈，有曠世之度。累遷中書郎、司徒左長史。」〉引超入曰：「天命脩短，故非所計，政當無復近日事不？」超曰：「大司馬方將外固封疆，内鎭社稷，必無若此之慮。臣爲陛下以百口保之。」帝因誦庾仲初詩〈庾闡《從征詩》也〉曰：「志士痛朝危，忠臣哀主辱。」聲甚悽厲。郗受假還東，帝曰：「致意尊公，家國之事，遂至於此！由是身不能以道匡衞，思患預防，愧嘆之深，言何能喩？」因泣下流襟。〈《續晉陽秋》曰：「帝外壓彊臣，憂憤不得志，在位二年而崩。」〉
簡文在暗室中坐，召宣武。宣武至，問上何在？簡文曰：「某在斯。」時人以爲能。〈《論語》曰：「師冕見，及階，子曰：『階也。』及席，子曰：『席也。』皆坐，子告之曰：『某在斯，某在斯。』」注：「歴告坐中人也。」〉
簡文入華林園，顧謂左右曰：「會心處，不必在遠。翳然林水，便自有濠濮閒想也。〈濠濮，二水名也。《莊子》曰：「莊子與惠子遊濠梁水上，莊子曰：『儵魚出游從容，是魚樂也。』惠子曰：『子非魚，安知魚之樂邪？』莊子曰：『子非我，安知我之不知魚之樂也？』」「莊周釣在濮水，楚王使二大夫造焉，曰：『願以境内累莊子。』莊子持竿不顧，曰：『吾聞楚有神龜者，死已三千年矣，巾笥而藏於廟。此寧曳尾於塗中，寧留骨而貴乎？』二大夫曰：『寧曳尾於塗中。』莊子曰：『往矣！吾亦寧曳尾於塗中。』」〉覺鳥獸禽魚，自來親人。」
謝太傅語王右軍曰：「中年傷於哀樂，與親友別，輒作數日惡。」王曰：〈《文字志》曰：「王羲之字逸少，琅邪臨沂人。父礦，淮南太守。羲之少朗拔，爲叔父廙所賞。善草隸，累遷江州刺史、右軍將軍、會稽内史。」〉「年在桑楡，自然至此，正賴絲竹陶寫。恆恐兒輩覺，損欣樂之趣。」
支道林常養數匹馬。或言，道人畜馬不韻，支曰：「貧道重其神駿。」〈《髙逸沙門傳》曰：「支遁字道林，河内林慮人，或曰陳留人，本姓關氏。少而任心獨往，風期髙亮，家世奉法。嘗於餘杭山沈思道行，泠然獨暢。年二十五始釋形入道。年五十三終於洛陽。」〉
劉尹與桓宣武共聽講《禮記》。桓云：「時有入心處，便覺咫尺玄門。」劉曰：「此未關至極，自是金華殿之語。」〈《漢書·敘傳》曰：「班伯少受詩於師丹。大將軍王鳳薦伯於成帝，宜勸學，召見宴暱，拜爲中常侍。時上方向學，鄭寬中、張禹朝夕入説《尚書》、《論語》於金華殿，詔伯受之。」〉
羊秉爲撫軍參軍，少亡，有令譽。夏侯孝若爲之敘，極相讚悼。〈《羊秉敘》曰：「秉字長達，太山平陽人。漢南陽太守續曾孫。大父魏郡府君，即車騎掾元子也。府君夫人鄭氏無子，乃養秉。齠齔而佳，小心敬愼。十歳而鄭夫人薨，秉思容盡哀，俄而公府掾及夫人並卒，秉群從父率禮相承，人不閒其親，雍雍如也。仕參撫軍將軍事，將奮千里之足，揮沖天之翼，惜乎春秋三十有二而卒。昔罕虎死，子産以爲無與爲善，自夫子之沒，有子産之歎矣！亡後有子男又不育，是何行善而禍繁也？豈非司馬生之所惑歟？」〉羊權爲黃門侍郎，侍簡文坐。帝問曰：「夏侯湛〈別見〉作《羊秉敘》絶可想。是卿何物？有後不？」〈羊氏譜曰：「權字道輿，徐州刺史悅之子也。仕至尚書左丞。」〉權潸然對曰：「亡伯令問夙彰，而無有繼嗣。雖名播天聽，然胤絶聖世。」帝嗟慨久之。
王長史與劉眞長別後相見，〈《王長史別傳》曰：「濛字仲祖，太原晉陽人。其先出自周室，經漢魏，世爲大族。祖父佐，北軍中候。父訥，葉令。濛神氣淸韶，年十餘歳，放邁不群。弱冠檢尚，風流雅正，外絶榮競，内寡私慾。辟司徒掾、中書郎，以后父贈光祿大夫。」〉王謂劉曰：「卿更長進。」荅曰：「此若天之自髙耳。」〈《語林》曰：「仲祖語眞長曰：『卿近大進。』劉曰『卿仰看邪？』王問何意？劉曰：『不爾，何由測天之髙也。』」〉
劉尹云：「人想王荊産佳，此想長松下當有淸風耳。」〈荊産，王微小字也。《王氏譜》曰：「微字幼仁，琅邪人。祖父乂，平北將軍。父澄，荊州刺史。微歴尚書郎、右軍司馬。」〉
王仲祖聞蠻語不解，茫然曰：「若使介葛盧來朝，故當不昧此語。」〈《春秋傳》曰：「介葛盧來朝魯，聞牛鳴曰：『是生三犧，皆用之矣。其音云。』問之而信。」杜預注曰：「介，東夷國。葛盧，其君名也。」〉
劉眞長爲丹陽尹，許玄度出都就劉宿，〈《續晉陽秋》曰：「許詢字玄度，髙陽人，魏中領軍允玄孫。總角秀惠，衆稱神童，長而風情簡素，司徒掾辟，不就，蚤卒。」〉床帷新麗，飲食豐甘。許曰：「若保全此處，殊勝東山。」劉曰：「卿若知吉凶由人，吾安得不保此！」〈《春秋傳》曰：「吉凶無門，唯人所召。」〉王逸少在坐曰：「令巣許遇稷契，當無此言。」二人並有愧色。
王右軍與謝太傅共登冶城。〈《揚州記》曰：「冶城，呉時鼓鑄之所。呉平，猶不廢。王茂弘所治也。」〉謝悠然遠想，有髙世之志。王謂謝曰：「夏禹勤王，手足胼胝；〈《帝王世紀》曰：「禹治洪水，手足胼胝。世傳禹病偏枯，足不相過，今稱禹歩是也。」〉文王旰食，日不暇給。〈《尚書》曰：「文王自朝至於日昃，不遑暇食。」〉今四郊多壘，〈《禮記》曰：「四郊多壘，卿大夫之辱也。」〉宜人人自效。而虚談廢務，浮文妨要，恐非當今所宜。」謝荅曰：「秦任商鞅，二世而亡，〈《戰國策》曰：「衞商鞅，諸庶孽子，名鞅，姓公孫氏。少好刑名學，爲秦孝公相，封於商。」〉豈淸言致患邪？」
謝太傅寒雪日内集，與兒女講論文義。俄而雪驟，公欣然曰：「白雪紛紛何所似？」兄子胡兒曰：〈胡兒，謝朗小字也。《續晉陽秋》曰：「朗字長度，安次兄據之長子。安蚤知之。文義艷發，名亞於玄，仕至東陽太守。」〉「撒鹽空中差可擬。」兄女曰：「未若柳絮因風起。」公大笑樂。即公大兄無奕女，左將軍王凝之妻也。〈《王氏譜》曰：「凝之字叔平，右將軍羲之第二子也。歴江州刺史、左將軍、會稽内史。」《晉安帝紀》曰：「凝之事五斗米道。孫恩之攻會稽，凝之謂民吏曰：『不須備防，吾已請大道，許遣鬼兵相助，賊自破矣。』既不設備，遂爲恩所害。」《婦人集》曰：「謝夫人名道蘊，有文才。所著詩、賦、誄、頌傳於世。」〉
王中郎令伏玄度、習鑿齒〈《王中郎傳》曰：「坦之字文度，太原晉陽人。祖東海太守承，淸淡平遠。父述，貞貴簡正。坦之器度淳深，孝友天至，譽輯朝野，標的當時。累遷侍中、中書令，領北中郎將，徐兗二州刺史。」《中興書》曰：「伏滔，字玄度，平昌安丘人。少有才學，舉秀才。大司馬桓温參軍，領大著作，掌國史，遊撃將軍，卒。習鑿齒，字彦威，襄陽人。少以文稱，善尺牘。桓温在荊州，辟爲從事。歴治中別駕，遷滎陽太守。」〉論靑楚人物。〈滔集載其論略曰：「滔以春秋時鮑叔、管仲、隰朋、召忽、輪扁、甯戚、麥丘人、逢丑父、晏嬰、涓子；戰國時公羊髙、孟軻、鄒衍、田單、荀卿、鄒奭、莒大夫、田子方、檀子、魯連、淳于髡、盻子、田光、顏歜、黔子、於陵仲子、王叔、即墨大夫；前漢時伏徴君、終軍、東郭先生、叔孫通、萬石君、東方朔、安期先生；後漢時大司徒伏三老、江革、逢萌、禽慶、承幼子、徐防、薛方、鄭康成、周孟玉、劉祖榮、臨孝存、侍其、元矩、孫賓碩、劉仲謀、劉公山、王儀伯、郎宗、禰正平、劉成國；魏時管幼安、邴根矩、華子魚、徐偉長、任昭先、伏髙陽。此皆靑士有才德者也。鑿齒以神農生於黔中，《邵南》詠其美化，春秋稱其多才，《漢廣》之風，不同《鷄鳴》之篇，子文、叔敖，羞與管仲比德。接輿之歌《鳳兮》，《漁父》之詠滄浪，漢陰丈人之折子貢，市南宜僚、屠羊説之不爲利回，魯仲連不及老萊夫妻，田光之於屈原，鄧禹、卓茂無敵於天下，管幼安不勝龐公，龐士元不推華子魚，何鄧二尚書，獨歩於魏朝，樂令無對於晉世。昔伏羲葬南郡，少昊葬長沙，舜葬零陵。比其人，則準的如此；論其土，則群聖之所葬；考其風，則詩人之所歌；尋其事，則未有赤眉、黃巾之賊。此何如靑州邪？」滔與相往反，鑿齒無以對也。〉臨成，以示韓康伯。康伯都無言，王曰：「何故不言？」韓曰：「無可無不可。」〈馬融注《論語》曰：「唯義所在。」〉
劉尹云：「淸風朗月，輒思玄度。」〈《晉中興士人書》曰：「許珣能淸言，於時士人皆欽慕仰愛之。」〉
荀中郎在京口，〈《晉陽秋》曰：「荀羡字令則，潁川人，光祿大夫崧之子也。淸和有識裁，少以主婿爲駙馬都尉。是時殷浩參謀百揆，引羡爲援，頻蒞義興、呉郡，超授北中郎將、徐州刺史，以蕃屛焉。」《中興書》曰：「羡年二十八，出爲徐兗二州。中興方伯之少，未有若羡者也。」〉登北固望海云：〈《南徐州記》曰：「城西北有別嶺入江，三面臨水，髙數十丈，號曰北固。」〉「雖未覩三山，便自使人有凌雲意。若秦漢之君，必當褰裳濡足。」〈《史記·封禪書》曰：「蓬萊、方丈、瀛洲此三山，世傳在海中，去人不遠。嘗有至者，言諸仙人不死藥在焉。黃金白銀爲宮闕，草物禽獸盡白，望之如雲。及至，反居水下。欲到，即風引船而去，終莫能至。秦始皇登會稽，並海上，冀遇三神山之奇藥。漢武帝既封泰山，無風雨變至，方士更言蓬萊諸藥可得，於是上欣然東至海，冀獲蓬萊者。」〉
謝公云：「賢聖去人，其間亦邇。」子姪未之許。公嘆曰：「若郗超聞此語，必不至河漢。」〈《超別傳》曰：「超精於理義，沙門支道林以爲一時之俊。」《莊子》曰：「肩吾問於連叔曰：『吾聞言於接輿，大而無當，往而不反。怪怖其言，猶河漢而無極也。』」〉
支公好鶴，住剡東𡵙山，〈《支公書》曰：「山去會稽二百里。」〉有人遺其雙鶴；少時，翅長欲飛。支意惜之，乃鎩其翮。鶴軒翥不能復起，乃舒翼反頭視之，如有懊喪意。林曰：「既有凌霄之姿，何肯爲人作耳目近玩？」養令翮成，置使飛去。
謝中郎經曲阿後湖，問左右：「此是何水？」〈《中興書》曰：「謝萬字萬石，太傅安弟也。才氣髙俊，蚤知名，歴吏部郎、西中郎將、豫州刺史、散騎常侍。」〉荅曰：「曲阿湖。」〈《太康地記》曰：「曲阿本名雲陽，秦始皇以有王氣，鑿北阬山以敗其勢，截其直道，使其阿曲，故曰曲阿也。呉還爲雲陽，今復名曲阿。」〉謝曰：「故當淵注渟著，納而不流。」
晉武帝毎餉山濤恒少。謝太傅〈安也〉以問子弟，車騎〈玄也〉荅曰：「當由欲者不多，而使與者忘少。」〈謝車騎家傳曰：「玄字幼度，鎭西奕第三子也。神理明俊，善微言。叔父太傅嘗與子姪燕集，問：『武帝任山公以三事，任以官人。至於賜予，不過斤合。當有旨不？』玄答：『有辭致也。』」〉
謝胡兒語庾道季：〈道季，庾龢小字。徐廣《晉紀》曰：「龢字道季，太尉亮子也。風情率悟，以文談致稱於時。歴仕至丹陽尹，兼中領軍。」〉「諸人莫當就卿談，可堅城壘。」庾曰：「若文度來，我以偏師待之；康伯來，濟河焚舟。」〈《春秋傳》曰：「秦伯伐晉，濟河焚舟。」杜預曰：「示必死。」〉
李弘度常嘆不被遇。〈《中興書》曰：「李充字弘度，江夏郢人也。祖康、父矩，皆有美名。充初辟丞相掾、記室參軍，以貧，求剡縣，遷大著作、中書郎。」〉殷揚州〈殷浩別見〉知其家貧，問：「君能屈志百里不？」李荅曰：「北門之嘆，久已上聞；〈《衞詩》：「北門，刺仕不得志也。」〉窮猿奔林，豈暇擇木？」遂授剡縣。
王司州至呉興印渚中看，〈《王胡之別傳》曰：「胡之字脩齡，琅邪臨沂人，王廙之子也。歴呉興太守，徴侍中、丹陽尹、祕書監，並不就。拜使持節，都督司州諸軍事、西中郎將、司州刺史。」《呉興記》曰：「於潛縣東七十里，有印渚，渚傍有白石山，峻壁四十丈。印渚蓋衆溪之下流也。印渚已上至縣，悉石瀨惡道，不可行船；印渚已下，水道無險，故行旅集焉。」〉嘆曰：「非唯使人情開滌，亦覺日月淸朗。」
謝萬作豫州都督，新拜，當西之都邑，相送累日，謝疲頓。於是髙侍中往，〈《中興書》曰：「髙崧字茂琰，廣陵人。父悝，光祿大夫。崧少好學，善史傳，累遷吏部郎、侍中，以公累免官。」〉徑就謝坐，因問：「卿今仗節方州，當疆理西蕃，何以爲政？」謝粗道其意。髙便爲謝道形勢，作數百語。謝遂起坐。髙去後，謝追曰：「阿酃故麤有才具。」〈阿酃，崧小字也。〉謝因此得終坐。
袁彦伯爲謝安南司馬，〈安南，謝奉，別見。〉都下諸人送至瀨鄕。將別，既自悽惘，嘆曰：「江山遼落，居然有萬里之勢。」〈《續晉陽秋》曰：「袁宏字彦伯，陳郡人，魏郎中令煥六世孫也。祖猷，侍中。父勗，臨汝令。宏起家建威參軍，安南司馬記室。太傅謝安賞宏機捷辯速，自吏部郎出爲東陽郡，乃祖之於冶亭，時賢皆集。安欲卒迫試之，執手將別，顧左右取一扇而贈之。宏應聲答曰：『輒當奉揚仁風，慰彼黎庶。』合坐歎其要捷。性直亮，故位不顯也。在郡卒。」〉
孫綽賦《遂初》，築室畎川，自言見止足之分。〈《中興書》曰：「綽字興公，太原中都人。少以文稱，歴太學博士、大著作、散騎常侍。」《遂初賦》敘曰：「余少慕老莊之道，仰其風流久矣。卻感於陵賢妻之言，悵然悟之。乃經始東山，建五畝之宅，帶長阜，倚茂林，孰與坐華幕撃鐘鼓者同年而語其樂哉！」〉齋前種一株松，恒自手壅治之。髙世遠時亦鄰居，〈世遠，髙柔字也。別見。〉語孫曰：「松樹子非不楚楚可憐，但永無棟梁用耳！」孫曰：「楓柳雖合抱，亦何所施？」
桓征西治江陵城甚麗，〈盛弘之《荊州記》曰：「荊州城臨漢江，臨江王所治。王被徴，出城北門而車軸折，父老泣曰：『吾王去不還矣！』從此不開北門。」〉會賓僚出江津望之，云：「若能目此城者有賞。」顧長康時爲客，在坐，目曰：「遙望層城，丹樓如霞。」桓即賞以二婢。
王子敬語王孝伯曰：「羊叔子自復佳耳，然亦何與人事？」〈《晉諸公贊》曰：「羊祜字叔子，太山平陽人也。世長吏二千石，至祜九世，以淸德稱。爲兒時，遊汶濱，有行父止而觀焉，歎息曰：『處士大好相，善爲之，未六十，當有重功於天下。即富貴，無相忘。』遂去，莫知所在。累遷都督荊州諸軍事。自在南夏，呉人説服，稱曰羊公，莫敢名者。南州人聞公喪，號哭罷市。」〉故不如銅雀臺上妓。」〈魏武遺令曰：「以吾妾與妓人皆著銅雀臺上，施六尺床繐帷，月朝十五日，輒使向帳作伎。」〉
林公見東陽長山曰：「何其坦迤！」〈《會稽土地志》曰：「山靡迤而長，縣因山得名。」〉
顧長康從會稽還，人問山川之美。顧云：「千巖競秀，萬壑爭流，草木蒙籠其上，若雲興霞蔚。」〈丘淵之《文章録》曰：「顧愷之字長康，晉陵人。父説，尚書左丞。愷之，義熙初爲散騎常侍。」〉
簡文崩，孝武年十餘歳立，至暝不臨。〈宋明帝《文章志》曰：「孝武皇帝諱昌明，簡文第三子也。初，簡文觀讖書曰：『晉氏阼盡昌明。』及帝誕育，東方始明，故因生時以爲諱，而相與忘告。簡文問之，乃以諱對。簡文流涕曰：『不意我家昌明便出。』帝聰惠，推賢任才，年三十五崩。」〉左右啓「依常應臨」。帝曰：「哀至則哭，何常之有！」
孝武將講《孝經》，謝公兄弟與諸人私庭講習，〈《續晉陽秋》曰：「寧康三年九月九日，帝講《孝經》。僕射謝安侍坐，吏部尚書陸納兼侍中卞耽讀，黃門侍郎謝石、吏部袁宏兼執經，中書郎車胤、丹陽尹王混摘句。」〉車武子難苦問謝，〈車胤別見。〉謂袁羊曰：「不問則德音有遺；多問則重勞二謝。」〈袁羊，喬小字也。《袁氏家傳》曰：「喬字彦升，陳郡人。父瑰，光祿大夫。喬歴尚書郎、江夏相。從桓温平蜀，封湘西伯、益州刺史。」〉袁曰：「必無此嫌。」車曰：「何以知爾？」袁曰：「何嘗見明鏡疲於屢照，淸流憚於惠風？」
王子敬云：「從山陰道上行，〈《會稽土地志》曰：「邑在山陰，故以名焉。」〉山川自相映發，使人應接不暇；若秋冬之際，尤難爲壞。」〈《會稽郡記》曰：「會稽境特多名山水，峰崿隆峻，吐納雲霧。松栝楓柏，擢榦竦條，潭壑鏡徹，淸流瀉注。王子敬見之曰：『山水之美，使人應接不暇。』」〉
謝太傅問諸子姪：「子弟亦何預人事，而正欲使其佳？」諸人莫有言者，車騎荅曰：〈謝玄〉「譬如芝蘭玉樹，欲使其生於階庭耳。」
道壹道人好整飾音辭，〈王珣《遊嚴陵瀨詩》敘曰：「道壹姓竺氏，名德。」沙門題目曰：「道壹文鋒富贍，孫綽爲之贊曰：『馳騁遊説，言固不虚。唯茲壹公，綽然有餘。譬若春圃，載芬載敷。條柯猗蔚，枝榦扶疎。』」〉從都下還東山，經呉中。已而會雪下，未甚寒。諸道人問在道所經。壹公曰：「風霜固所不論，乃先集其慘澹。郊邑正自飄瞥，林岫便已皓然。」
張天錫爲涼州刺史，稱制西隅。既爲苻堅所禽，用爲侍中。後於壽陽倶敗，至都，〈張資《涼州記》曰：「天錫字純嘏，安定烏氏人，張耳後也。曾祖軌，永嘉中爲涼州刺史，値京師大亂，遂據涼土。天錫簒位，自立爲涼州牧。苻堅使將姚萇攻沒涼州，天錫歸長安，堅以爲侍中、比部尚書、歸義侯。從堅至壽陽，堅軍敗，遂南歸。拜散騎常侍、西平公。」《中興書》曰：「天錫後以貧拜廬江太守。薨，贈侍中。」〉爲孝武所器；毎入，言論無不竟日。頗有嫉之者，於坐問張：「北方何物可貴？」張曰：「桑椹甘香，鴟鴞革響；〈《詩·魯頌》曰：「翩彼飛鴞，集於泮林。食我桑椹，懷我好音。」〉淳酪養性，人無嫉心。」〈《西河舊事》曰：「河西牛羊肥，酪過精好，但寫酪置革上，都不解散也。」〉
顧長康拜桓宣武墓，作詩云：「山崩溟海竭，魚鳥將何依。」〈宋明帝《文章志》曰：「愷之爲桓温參軍，甚被親暱。」〉人問之曰：「卿憑重桓乃爾，哭之狀其可見乎？」顧曰：「鼻如廣莫長風，眼如懸河決溜。」〈《春秋考異郵》曰：「距不周風四十五日，廣莫風至。廣莫者，精大備也。蓋北風也，一日寒風。」〉或曰：「聲如震雷破山，涙如傾河注海。」
毛伯成既負其才氣，常稱：「寧爲蘭摧玉折，不作蕭敷艾榮。」〈《征西寮屬名》曰：「毛玄字伯成，潁川人。仕至征西行軍參軍。」〉
范甯作豫章，〈《中興書》曰：「甯字武子，愼陽縣人。博學通覽，累遷中書郎、豫章太守。」〉八日請佛有板。衆僧疑，或欲作荅。有小沙彌在坐末曰：「世尊默然，則爲許可。」衆從其義。
司馬太傅齋中夜坐，〈《孝文王傳》曰：「王諱道子，簡文皇帝第五子也。封會稽王，領司徒、揚州刺史，進太傅。爲桓玄所害，贈丞相。」〉於時天月明淨，都無纖翳；太傅嘆以爲佳。謝景重在坐，〈《續晉陽秋》曰：「謝重字景重，陳郡人。父朗，東陽太守。重明秀有才會，終驃騎長史。」〉荅曰：「意謂乃不如微雲點綴。」太傅因戲謝曰：「卿居心不淨，乃復強欲滓穢太淸邪？」
王中郎甚愛張天錫，問之曰：「卿觀過江諸人經緯，江左軌轍，有何偉異？後來之彦，復何如中原？」張曰：「研求幽邃，自王何以還；因時脩制，荀樂之風。」〈荀顗、荀勗脩定法制，樂則未聞。〉王曰：「卿知見有餘，何故爲苻堅所制？」〈張資《涼州記》曰：「天錫明鑒穎發，英聲少著。」〉荅曰：「陽消陰息，故天歩屯蹇；否剝成象，豈足多譏？」
謝景重女適王孝伯兒，二門公甚相愛美。〈《謝女譜》曰：「重女月鏡，適王恭子愔之。」〉謝爲太傅長史，被彈；王即取作長史，帶晉陵郡。太傅已構嫌孝伯，不欲使其得謝，還取作咨議。外示縶維，而實以乖閒之。及孝伯敗後，太傅繞東府城行散，〈《丹陽記》曰：「東府城西，有簡文爲會稽王時第，東則孝文王道子府。道子領揚州，仍住先舍，故俗稱東府。」〉僚屬悉在南門要望候拜，時謂謝曰：「王甯異謀，〈阿甯，王恭小字也。〉云是卿爲其計。」謝曾無懼色，斂笏對曰：「樂彦輔有言：『豈以五男易一女？』」太傅善其對，因舉酒勸之曰：「故自佳！故自佳！」
桓玄義興還後，見司馬太傅，太傅已醉，坐上多客，問人云：「桓温來欲作賊，如何？」〈《晉安帝紀》曰：「温在姑孰，諷朝廷，求九錫。謝安使吏部郎袁宏具其草，以示僕射王彪之。彪之作色曰：『丈夫豈可以此事語人邪？』安徐問其計。彪之曰：『聞其疾已篤，且可緩其事。』安從之，故不行。」〉桓玄伏不得起。謝景重時爲長史，舉板荅曰：「故宣武公黜昏暗，登聖明，功超伊霍。紛紜之議，裁之聖鑒。」太傅曰：「我知！我知！」即舉酒云：「桓義興，勸卿酒。」桓出謝過。〈檀道鸞論之曰：「道子可謂易於由言，謝重能解紛紜矣。」〉
宣武移鎭南州，制街衢平直。人謂王東亭曰：〈《王司徒傳》曰：「王珣字元琳，丞相導之孫，領軍洽之子也。少以淸秀稱。大司馬桓温辟爲主簿，從討袁眞，封交趾望海縣東亭侯，累遷尚書左僕射、領選、進尚書令。」〉「丞相初營建康，無所因承，而制置紆曲，方此爲劣。」〈《晉陽秋》曰：「蘇峻既誅，大事克平之後，都邑殘荒。温嶠議徙都豫章，以即豐全。朝士及三呉豪傑，謂可遷都會稽，王導獨謂『不宜遷都。建業，往之秣陵，古者既有帝王所治之表，又孫仲謀、劉玄德倶謂是王者之宅。今雖凋殘，宜修勞來旋定之道，鎭靜群情。且百堵皆作，何患不克復乎！』終至康寧，導之策也。」〉東亭曰：「此丞相乃所以爲巧。江左地促，不如中國；若使阡陌條暢，則一覽而盡；故紆餘委曲，若不可測。」
桓玄詣殷荊州，殷在妾房晝眠，左右辭不之通。桓後言及此事，殷云：「初不眠，縱有此，豈不以『賢賢易色』也。」〈孔安國注《論語》曰：「言以好色之心好賢人則善。」〉
桓玄問羊孚：〈《羊氏譜》曰：「孚字子道，泰山人。祖楷，尚書郎。父綏，中書郎。孚歴太學博士、州別駕、太尉參軍。年四十六卒。」〉「何以共重呉聲？」羊曰：「當以其妖而浮。」
謝混問羊孚：「何以器舉瑚璉？」〈《晉安帝紀》曰：「混字叔源，陳郡人，司空琰少子也。文學砥礪立名。累遷中書令、尚書左僕射。坐黨劉毅伏誅。」《論語》：「子貢問曰：『賜也何如？』子曰：『汝器也。』曰：『何器也？』曰：『瑚璉也。』」鄭玄注曰：「黍稷器。夏曰瑚，殷曰璉。」〉羊曰：「故當以爲接神之器。」
桓玄既簒位，後御床微陷，群臣失色。侍中殷仲文進曰：〈《續晉陽秋》曰：「仲文字仲文，陳郡人。祖融，太常。父康，呉興太守。仲文聞玄平京邑，棄郡投焉。玄甚説之，引爲咨議參軍。時王謐見禮而不親，卞範之被親而少禮。其寵遇隆重，兼於王卞矣。及玄簒位，以佐命親貴，厚自封崇。輿馬器服，窮極綺麗，後房妓妾數十，絲竹不絶音。性甚貪吝，多納賄賂，家累千金，常若不足。玄既敗，先投義軍。累遷侍中尚書。以罪伏誅。」〉「當由聖德淵重，厚地所以不能載。」時人善之。
桓玄既簒位，將改置直舘，問左右：「虎賁中郎省，應在何處？」有人荅曰：「無省。」當時殊忤旨。問：「何以知無？」荅曰：「潘岳《秋興賦》敘曰：『余兼虎賁中郎將，寓直散騎之省。』〈岳別見。其賦敘曰：「晉十有四年，余年三十二始見二毛，以太尉掾兼虎賁中郎將，寓直散騎之省。髙閣連雲，陽景罕曜。僕野人也，猥廁朝列，譬猶池魚籠鳥！有江湖山藪之思。於是染翰操紙，慨然而賦。於時秋至，故以秋興命篇。」〉玄咨嗟稱善。〈劉謙之《晉紀》曰：「玄欲復虎賁中郎將，疑應直與不，訪之僚佐，咸莫能定。參軍劉簡之對曰：『昔潘岳《秋興賦》敘云：「余兼虎賁中郎將，寓直於散騎之省。」以此言之，是應直也。』玄懽然從之。」此語微異，又答者未知姓名，故詳載之。〉
謝靈運好戴曲柄笠，〈丘淵之《新集録》曰：「靈運，陳郡陽夏人。祖玄，車騎將軍。父渙，祕書郎。靈運歴祕書監、侍中、臨川内史。以罪伏誅。」〉孔隱士謂曰：「卿欲希心髙遠，何不能遺曲蓋之貌？」〈宋書曰：「孔淳之字彦深，魯國人。少以辭榮就約，徴聘無所就。元嘉初，散騎郎徴，不到，隱上虞山。」〉謝荅曰：「將不畏影者，未能忘懷。」〈《莊子》云：「漁父謂孔子曰：『人有畏影惡跡而去之走者，舉足逾數而跡逾多，走逾疾而影不離，自以尚遲，疾走不休，絶力而死。不知處陰以休影，處靜以息跡，愚亦甚矣！子脩心守眞，還以物與人，則無異矣。不脩身而求之人，不亦外事者乎？』」〉

