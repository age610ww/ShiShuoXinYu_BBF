陳仲舉嘗嘆曰：「若周子居者，真治國之器！〈汝南先賢傳曰：「周乘字子居，汝南安城人。天姿聰朗，高峙嶽立，非陳仲舉、黃叔度之儔則不交也。仲舉嘗歎曰：『周子居者，真治國之器也。』為太山太守，甚有惠政。」〉譬諸寶劍，則世之干將。」〈吳越春秋曰：「吳王闔閭請干將作劍。干將者，吳人，其妻曰莫邪。干將采五山之精，六金之英，候天地，伺陰陽，百神臨視，而金鐵之精未流。夫妻乃翦髮及爪而投之鑪中，金鐵乃濡，遂成二劍。陽曰『干將』，而作龜文，陰曰『莫邪』，而作漫理。干將匿其陽，出其陰以獻闔閭，闔閭甚寶重之。」〉
世目李元禮：「謖謖如勁松下風。」〈李氏家傳曰：「膺嶽峙淵清，峻貌貴重。華夏稱曰：『潁川李府君，頵頵如玉山。汝南陳仲舉，軒軒若千里馬。南陽朱公叔，飂飂如行松柏之下。』」〉
謝子微見許子將兄弟曰：「平輿之淵，有二龍焉。」見許子政弱冠之時，嘆曰：「若許子政者，有榦國之器。正色忠謇，則陳仲舉之匹；〈汝南先賢傳曰：「謝甄字子微，汝南邵陵人。明識人倫，雖郭林宗不及甄之鑒也。見許子將兄弟弱冠時，則曰：『平輿之淵有二龍。』仕為豫章從事。許虔字子政，平輿人。體尚高潔，雅正寬亮，謝子微見虔兄弟歎曰：『若許子政者，榦國之器也。』虔弟劭，聲未發時，時人以謂不如虔。虔恆撫髀稱劭，自以為不及也。釋褐為郡功曹，黜姦廢惡，一郡肅然。年三十五卒。」海內先賢傳曰：「許劭字子將，虔弟也。山峙淵停，行應規表。邵陵謝子微高才遠識，見劭十歲時，歎曰：『此乃希世之偉人也。』初，劭拔樊子昭於市肆，出虞承賢於客舍，召李叔才於無聞，擢郭子瑜於小吏。廣陵徐孟本來臨汝南，聞劭高名，召功曹。時袁紹以公族為濮陽長，棄官還，副車從騎，將入郡界，乃歎曰：『許子將秉持清格，豈可以吾輿服見之邪？』遂單馬而歸。辟公府掾，敦辟皆不就。避地江南，卒於豫章也。」〉伐惡退不肖，范孟博之風。」〈張璠漢紀曰：「范滂字孟博，汝南伊陽人。為功曹，辟公府掾。升車攬轡，有澄清天下之志。百城聞滂高名，皆解印綬去。為黨事見誅。」〉
公孫度目邴原：所謂雲中白鶴，非燕雀之網所能羅也。〈魏書曰：「度字叔濟，襄平人。累遷冀州刺史、遼東太守。」邴原別傳曰：「原字根矩，東管朱虛人。少孤，數歲時過書舍而泣。師問曰：『童子何泣也？』原曰：『凡得學者，有親也。一則願其不孤，二則羡其得學，中心感傷，故泣耳。』師惻然曰：『苟欲學，不須資也。』於是就業。長則博覽洽聞，金玉其行。知世將亂，避地遼東。公孫度厚禮之。中國既寧，欲還鄉里，為度禁絕。原密自治嚴，謂部落曰：『移比近郡，以觀其意。』皆曰：『樂移。』原舊有捕魚大船，請村落，皆令熟醉，因夜去之。數日，度乃覺，吏欲追之。度曰：『邴君所謂雲中白鶴，非鶉鷃之網所能羅也。』魏王辟祭酒，累遷五官中郎長史。」〉
鍾士季目王安豐：阿戎了了解人意。〈王隱晉書曰：「戎少清明曉悟。」〉謂裴公之談，經日不竭。〈裴頠已見。〉吏部郎闕，文帝問其人於鍾會。會曰：「裴楷清通，王戎簡要，皆其選也。」於是用裴。〈按諸書皆云：鍾會薦裴楷、王戎於晉文王，文王辟以為掾，不聞為吏部郎。〉
王濬沖、裴叔則二人，總角詣鍾士季。須臾去後，客問鍾曰：「向二童何如？」鍾曰：「裴楷清通，王戎簡要。後二十年，此二賢當為吏部尚書，冀爾時天下無滯才。」〈晉陽秋曰：「戎為兒童，鍾會異之。」〉
諺曰：「後來領袖有裴秀。」〈虞預晉書曰：「秀字季彥，河東聞喜人。父潛，魏太常。秀有風操，八歲能著文。叔父徽，有聲名。秀年十餘歲，有賓客詣徽，出則過秀。時人為之語曰：『後進領袖有裴秀。』大將軍辟為掾。父終，推財與兄。年二十五，遷黃門侍郎。晉受禪，封鉅鹿公。後累遷左光祿、司空。四十八薨，謚元公，配食宗廟。」〉
裴令公目夏侯太初：「肅肅如入廊廟中，不脩敬而人自敬。」〈禮記曰：「周豐謂魯哀公曰：『宗廟社稷之中，未施敬而民自敬。』」〉一曰：「如入宗廟，琅琅但見禮樂器。見鍾士季，如觀武庫，但覩矛戟。見傅蘭碩，江廧靡所不有。見山巨源，如登山臨下，幽然深遠。」〈玄、會、嘏、濤，並已見上。〉
羊公還洛，郭奕為野王令。〈晉諸公贊曰：「奕字泰業，太原陽曲人。累世舊族。奕有才望，歷雍州刺史、尚書。〉羊至界，遣人要之。郭便自往。既見，嘆曰：「羊叔子何必減郭太業！」復往羊許，小悉還，又嘆曰：「羊叔子去人遠矣！」羊既去，郭送之彌日，一舉數百里，遂以出境免官。復嘆曰：「羊叔子何必減顏子！」
王戎目山巨源：「如璞玉渾金，人皆欽其寶，莫知名其器。」〈顧愷之畫贊曰：「濤無所標明，淳深淵默，人莫見其際，而其器亦入道。故見者莫能稱謂，而服其偉量。」〉
羊長和父繇，與太傅祜同堂相善，仕至車騎掾。蚤卒。長和兄弟五人，幼孤。〈羊氏譜曰：「繇字堪甫，太山人。祖續，漢太尉，不拜。父祕，京兆太守。繇歷車騎掾，娶樂國禎女，生五子：乘、洽、式、亮、悅也。」〉祜來哭，見長和哀容舉止，宛若成人，迺嘆曰：「從兄不亡矣！」
山公舉阮咸為吏部郎，目曰：「清真寡欲，萬物不能移也。」〈名士傳曰：「咸字仲容，陳留人，籍兄子也。任達不拘，當世皆怪其所為。及與之處，少嗜欲，哀樂至到，過絕於人，然後皆忘其向議。為散騎侍郎。山濤舉為吏部，武帝不用。太原郭奕見之心醉，不覺歎服。解音，好酒以卒。」山濤啟事曰：「吏部郎史曜出處缺，當選。濤薦咸曰：『真素寡欲，深識清濁，萬物不能移也。若在官人之職，必妙絕於時。』詔用陸亮。」晉陽秋曰：「咸行已多違禮度。濤舉以為吏部郎，世祖不許。」竹林七賢論曰：「山濤之舉阮咸，固知上不能用，蓋惜曠世之俊，莫識其真故耳。夫以咸之所犯，方外之意，稱其清真寡欲，則跡外之意自見耳。」〉
王戎目阮文業：「清倫有鑒識，漢元以來，未有此人。」〈杜篤新書曰：「阮武字文業，陳留尉氏人。父諶，侍中。武闊達博通，淵雅之士。」陳留志曰：「武，魏末河清太守。族子籍，年總角未知名，武見而偉之，以為勝己。知人多此類。著書十八篇，謂之阮子，終於家。」郭泰友人宋子俊稱泰：「自漢元以來，未有林宗之匹。」〉
武元夏目裴、王曰：「戎尚約，楷清通。」〈虞預晉書曰：「武陔字元夏，沛國竹邑人。父周，魏光祿大夫。陔及二弟歆、茂皆總角見稱，並有品望，鄉人諸父，未能覺其多少。時同郡劉公榮名知人，嘗造周，周見其三子。公榮曰：『君三子皆國士。元夏器量最優，有輔佐之風，力仕宦，可為亞公。叔夏、季夏不減常伯納言也。』陔至左僕射。」〉
庾子嵩目和嶠：「森森如千丈松，雖磊砢有節目，施之大廈，有棟梁之用。」〈晉諸公贊曰：「嶠常慕其舅夏侯玄為人，故於朝士中峨然不群，時類憚其風節。」〉
王戎云：「太尉神姿高徹，如瑤林瓊樹，自然是風塵外物。」〈名士傳曰：「夷甫天形奇特，明秀若神。」八王故事曰：「石勒見夷甫，謂長史孔萇曰：『吾行天下多矣！未嘗見如此人，當可活不？』萇曰：『彼晉三公，不為我用。』勒曰：『雖然，要不可加以鋒刃也。』夜使推牆殺之。」〉
王汝南既除所生服，遂停墓所。兄子濟每來拜墓，略不過叔，叔亦不候。濟脫時過，止寒溫而已。後聊試問近事，答對甚有音辭，出濟意外，濟極惋愕。仍與語，轉造精微。濟先略無子姪之敬，既聞其言，不覺懍然，心形俱肅。遂留共語，彌日累夜。濟雖雋爽，自視缺然，乃喟然嘆曰：「家有名士，三十年而不知！」濟去，叔送至門。濟從騎有一馬，絕難乘，少能騎者。濟聊問叔：「好騎乘不？」曰：「亦好爾。」濟又使騎難乘馬，叔姿形既妙，回策如縈，名騎無以過之。濟益嘆其難測，非復一事。〈鄧粲晉紀曰：「王湛字處沖，太原人。隱德，人莫之知，雖兄弟宗族，亦以為癡，唯父昶異焉。昶喪，居墓次，兄子濟往省湛，見床頭有周易，謂湛曰：『叔父用此何為？頗曾看不？』湛笑曰：『體中佳時，脫復看耳。今日當與汝言。』因共談易。剖析入微，妙言奇趣，濟所未聞，歎不能測。濟性好馬，而所乘馬駿駛，意甚愛之。湛曰：『此雖小駛，然力薄不堪苦。近見督郵馬，當勝此，但養不至耳。』濟取督郵馬穀食十數日，與湛試之。湛未嘗乘馬，卒然便馳騁，步驟不異於濟，而馬不相勝。湛曰：『今直行車路，何以別馬勝不？唯當就蟻封耳！』於是就蟻封盤馬，果倒踣，其俊識天才乃爾。」〉既還，渾問濟：「何以暫行累日？」濟曰：「始得一叔。」渾問其故？濟具嘆述如此。渾曰：「何如我？」濟曰：「濟以上人。」武帝每見濟，輒以湛調之曰：「卿家痴叔死未？」濟常無以答。既而得叔，後武帝又問如前，濟曰：「臣叔不痴。」稱其實美。帝曰：「誰比？」濟曰：「山濤以下，魏舒以上。」〈晉陽秋曰：「濟有人倫鑒識，其雅俗是非，少有優潤。見湛，歎服其德宇。時人謂湛：『上方山濤不足，下比魏舒有餘。』湛聞之曰：『欲以我處季孟之間乎？』」王隱晉書曰：「魏舒字陽元，任城人。幼孤，為外氏甯家所養。甯氏起宅，相者曰：『當出貴甥。』外祖母意以盛氏甥小而惠，謂應相也。舒曰：『當為外氏成此宅相。』少名遲鈍。叔父衡使守水碓，每言：『舒堪八百戶長，我願畢矣。』舒不以介意。身長八尺二寸，不修常人近事。少工射，箸韋衣入山澤，每獵大獲。為後將軍鍾毓長史，毓與參佐射戲，舒常為坐畫籌。後值朋人少，以舒充數，於是發無不中，加博措閑雅，殆盡其妙。毓歎謝之曰：『吾之不足，盡卿如此射矣！』轉相國參軍。晉王每朝罷，目送之曰：『魏舒堂堂，人之領袖！』累遷侍中、司徒。」〉於是顯名。年二十八，始宦。
裴僕射時人謂為言談之林藪。〈惠帝起居注曰：「頠理甚淵博，贍於論難。」〉
張華見褚陶，語陸平原曰：「君兄弟龍躍雲津，顧彥先鳳鳴朝陽。謂東南之寶已盡，不意復見褚生。」陸曰：「公未覩不鳴不躍者耳！」〈褚氏家傳曰：「陶字季雅，吳郡錢塘人，褚先生後也。陶聰惠絕倫，年三十，作鷗鳥、水磑二賦。宛陵嚴仲弼見而奇之曰：『褚先生復出矣！』弱不好弄，清談閑默，以墳、典自娛。語所親曰：『聖賢備在黃卷中，舍此何求？』州郡辟不就。吳歸命世祖，補臺郎、建忠校尉。司空張華與陶書曰：『二陸龍躍於江、漢，彥先鳳鳴於朝陽，自此以來，常恐南金已盡，而復得之於吾子！故知延州之德不孤，淵、岱之寶不匱。』仕至中尉。」〉
有問秀才：「吳舊姓何如？」答曰：「吳府君聖王之老成，明時之雋乂。朱永長理物之至德，清選之高望。嚴仲弼九皋之鳴鶴，空谷之白駒。顧彥先八音之琴瑟，五色之龍章。張威伯歲寒之茂松，幽夜之逸光。陸士衡、士龍鴻鵠之裴回，懸鼓之待槌。〈秀才，蔡洪也。集載洪與刺史周俊書曰：「一日侍坐，言及吳士，詢于芻蕘，遂見下問。造次承顏，載辭不舉，敕令條列名狀，退輒思之。今稱疏所知：吳展字士季，下邳人。忠足矯非，清足厲俗，信可結神，才堪榦世。仕吳為廣州刺史、吳郡太守。吳平，還下邳，閉門自守，不交賓客。誠聖王之老成，明時之俊乂也。朱誕字永長，吳郡人。體履清和，黃中通理。吳朝舉賢良，累遷議郎，今歸在家。誠理物之至德，清選之高望也。嚴隱字仲弼，吳郡人。稟氣清純，思度淵偉。吳朝舉賢良，宛陵令。吳平，去職。九皋之鳴鶴，空谷之白駒也。張暢字威伯，吳郡人。稟性堅明，志行清朗，居磨涅之中，無淄磷之損。歲寒之松柏，幽夜之逸光也。」陸雲別傳曰：「雲字士龍，吳大司馬抗之第五子，機同母之弟也。儒雅有俊才，容貌瑰偉，口敏能談，博聞彊記。善著述，六歲便能賦詩，時人以為項託、揚烏之儔也。年十八，刺史周俊命為主簿。俊常歎曰：『陸士龍當今之顏淵也！』累遷太子舍人、清河內史。為成都王所害。」〉凡此諸君：以洪筆為鉏耒，以紙札為良田。以玄默為稼穡，以義理為豐年。以談論為英華，以忠恕為珍寶。著文章為錦繡，蘊五經為繒帛。坐謙虛為席薦，張義讓為帷幙。行仁義為室宇，修道德為廣宅。」〈按蔡所論士十六人，無陸機兄弟，又無「凡此諸君」以下，疑益之。〉
人問王夷甫：「山巨源義理何如？是誰輩？」王曰：「此人初不肯以談自居，然不讀老、莊，時聞其詠，往往與其旨合。」〈顧愷之畫贊曰：「濤有而不恃，皆此類也。」〉
洛中雅雅有三嘏：劉粹字純嘏，宏字終嘏，漠字沖嘏，是親兄弟。王安豐甥，並是王安豐女壻。宏，真長祖也。〈晉諸公贊曰：「粹，沛國人。歷侍中、南中郎將。宏，歷秘書監、光祿大夫。」晉後略曰：「漠少以清識為名，與王夷甫友善，並好以人倫為意，故世人許以才智之名。自相國右長史出為襄州刺史。以貴簡稱。」按劉氏譜：劉邠妻，武周女，生粹、宏、漠。非王氏甥。〉洛中錚錚馮惠卿，名蓀，是播子。〈晉後略曰：「播字友聲，長樂人。位至大宗正，生蓀。」八王故事曰：「蓀少以才悟，識當世之宜。蚤歷清職，仕至侍中。為長沙王所害。」〉蓀與邢喬俱司徒李胤外孫，及胤子順並知名。時稱：「馮才清，李才明，純粹邢。」〈晉諸公贊曰：「喬字曾伯，河間人。有才學，仕至司隸校尉。順字曼長，仕至太僕卿。」〉
衛伯玉為尚書令，見樂廣與中朝名士談議，奇之曰：「自昔諸人沒已來，常恐微言將絕。今乃復聞斯言於君矣！」命子弟造之曰：「此人，人之水鏡也，見之若披雲霧覩青天。」〈晉陽秋曰：「尚書令衛瓘見廣曰：『昔何平叔諸人沒，常謂清言盡矣，今復聞之於君！』」王隱晉書曰：「衛瓘有名理，及與何晏、鄧颺等數共談講，見廣奇之曰：『每見此人，則瑩然猶廓雲霧而睹青天。』」〉
王太尉曰：「見裴令公精明朗然，籠蓋人上，非凡識也。若死而可作，當與之同歸。」或云王戎語。〈禮記曰：「趙文子與叔譽觀于九原，文子曰：『死者如可作也，吾誰與歸？』」鄭玄曰：「作，起也。」〉
王夷甫自嘆：「我與樂令談，未嘗不覺我言為煩。」〈晉陽秋曰：「樂廣善以約言厭人心，其所不知，默如也。太尉王夷甫、光祿大夫裴叔則能清言，常曰：『與樂君言，覺其簡至，吾等皆煩。』」〉
郭子玄有雋才，能言老、莊。庾敳嘗稱之，每曰：「郭子玄何必減庾子嵩！」〈名士傳曰：「郭象字子玄，自黃門郎為太傅主簿，任事用勢，傾動一府。敳謂象曰：『卿自是當世大才，我疇昔之意，都已盡矣！』其伏理推心，皆此類也。」〉
王平子目太尉：「阿兄形似道，而神鋒太雋。」太尉答曰：「誠不如卿落落穆穆。」〈王隱晉書曰：「澄通朗好人倫，情無所繫。」〉
太傅府有三才：劉慶孫長才，〈晉陽秋曰：「太傅將召劉輿，或曰：『輿猶膩也，近將汙人。』太傅疑而禦之。輿乃密視天下兵簿諸屯戎及倉庫處所，人穀多少，牛馬器械，水陸地形，皆默識之。是時軍國多事，每會議事，自潘滔以下皆不知所對。輿便屈指籌計，所發兵仗處所，糧廩運轉，事無凝滯。於是太傅遂委仗之。」〉潘陽仲大才，裴景聲清才。〈八王故事曰：「劉輿才長綜覈，潘滔以博學為名，裴邈彊力方正，皆為東海王所暱，俱顯一府。故時人稱曰：輿長才，滔大才，邈清才也。」〉
林下諸賢，各有雋才子。籍子渾，器量弘曠。〈世語曰：「渾字長成，清虛寡欲，位至太子中庶子。」〉康子紹，清遠雅正。〈已見。〉濤子簡，疏通高素。〈虞預晉書曰：「簡字季倫，平雅有父風。與嵇紹、劉漠等齊名。遷尚書，出為征南將軍。」〉咸子瞻，虛夷有遠志。瞻弟孚，爽朗多所遺。〈名士傳曰：「瞻字千里，夷任而少嗜欲，不修名行，自得於懷。讀書不甚研求，而識其要。仕至太子舍人。年三十卒。」中興書曰：「孚風韻踈誕，少有門風。初為安東參軍，蓬髮飲酒，不以王務嬰心。」〉秀子純、悌，並令淑有清流。〈竹林七賢論曰：「純字長悌，位至侍中。悌字叔遜，位至御史中丞。」晉諸公贊曰：「洛陽敗，純、悌出奔，為賊所害。」〉戎子萬子，有大成之風，苗而不秀。〈晉諸公贊曰：「王綏字萬子，辟太尉掾，不就。年十九卒。」晉書曰：「戎子萬，有美號而太肥，戎令食糠，而肥愈甚也。」〉唯伶子無聞。凡此諸子，唯瞻為冠，紹、簡亦見重當世。
庾子躬有廢疾，甚知名。家在城西，號曰城西公府。〈虞預晉書曰：「琮字子躬，潁川人，太常峻第二子，仕至太尉掾。」〉
王夷甫語樂令：「名士無多人，故當容平子知。」〈王澄別傳曰：「澄風韻邁達，志氣不群。從兄戎、兄夷甫，名冠當年。四海人士，一為澄所題目，則二兄不復措意，云『已經平子』，其見重如此。是以名聞益盛，天下知與不知，莫不傾注。澄後事跡不逮，朝野失望。及舊遊識見者，猶曰：『當今名士也。』」〉
王太尉云：「郭子玄語議如懸河寫水，注而不竭。」〈名士傳曰：「子玄有俊才，能言莊、老。」〉
司馬太傅府多名士，一時雋異。庾文康云：「見子嵩在其中，常自神王。」〈晉陽秋曰：「敳為太傅從事中郎。」〉
太傅東海王鎮許昌，以王安期為記室參軍，雅相知重。敕世子毗曰：「夫學之所益者淺，體之所安者深。閑習禮度，不如式瞻儀形。諷味遺言，不如親承音旨。王參軍人倫之表，汝其師之！」或曰：「王、趙、鄧三參軍，人倫之表，汝其師之！」謂安期、鄧伯道、趙穆也。〈趙吳郡行狀曰：「穆字季子，汲郡人。貞淑平粹，才識清通。歷尚書郎、太傅參軍。後太傅越與穆及王承、阮瞻、鄧攸書曰：『禮：八歲出就外傅，十年曰幼學，明可以漸先王之教也。然學之所受者淺，體之所安者深。是以閑習禮度，不如式瞻軌儀。諷味遺言，不如親承辭旨。小兒毗既無令淑之資，未聞道德之風，欲屈諸君，時以閑豫，周旋燕誨也。』穆歷晉明帝師、冠軍將軍、吳郡太守。封南鄉侯。」〉袁宏作名士傳直云王參軍。或云，趙家先猶有此本。
庾太尉少為王眉子所知。庾過江，嘆王曰：「庇其宇下，使人忘寒暑。」〈晉諸公贊曰：「玄少希慕簡曠。」八王故事曰：「玄為陳留太守。或勸玄過江投琅邪王，玄曰：『王處仲得志於彼，家叔猶不免害，豈能容我？』謂其器宇不容於敦也。」〉
謝幼輿曰：「友人王眉子清通簡暢，嵇延祖弘雅劭長，董仲道卓犖有致度。」〈王隱晉書曰：「董養字仲道，太始初，到洛下，干祿求榮。永嘉中，洛城東北角步廣里中地陷，中有二鵝，蒼者飛去，白者不能飛。問之博識者，不能知。養聞，歎曰：『昔周時所盟會狄泉，此地也。卒有二鵝，蒼者胡象，後明當入洛，白者不能飛，此國諱也。』」謝鯤元化論序曰：「陳留董仲道於元康中見惠帝廢楊悼后，升太學堂歎曰：『建此堂也，將何為乎？每見國家赦書，謀反逆皆赦，孫殺王父母，子殺父母不赦，以為王法所不容也。奈何公卿處議，文飾禮典以至此乎？天人之理既滅，大亂斯起。』顧謂謝鯤、阮孚曰：『易稱：知幾其神乎！君等可深藏矣！』乃與妻荷擔入蜀，莫知其所終。」〉
王公目太尉：「巖巖清峙，壁立千仞。」〈顧愷之夷甫畫贊曰：「夷甫天形瑰特，識者以為巖巖秀峙，壁立千仞。」〉
庾太尉在洛下，問訊中郎。〈庾敳。〉中郎留之云：「諸人當來。」尋溫元甫、〈晉諸公贊曰：「溫幾字元甫，太原人。才性清婉。歷司徒右長史、湘州刺史，卒官。」〉劉王喬、〈曹嘉之晉紀曰：「劉疇字王喬，彭城人。父訥，司隸校尉。疇善談名理。曾避亂塢壁，有胡數百欲害之。疇無懼色，援笳而吹之，為出塞入塞之聲，以動其遊客之思。於是群胡皆泣而去之。位至司徒左長史。」〉裴叔則俱至，酬酢終日。庾公猶憶劉、裴之才雋，元甫之清中。〈中，一作平。〉
蔡司徒在洛，見陸機兄弟住參佐廨中，三間瓦屋，士龍住東頭，士衡住西頭。士龍為人，文弱可愛。士衡長七尺餘，聲作鍾聲，言多忼慨。〈文士傳曰：「雲性弘靜，怡怡然為士友所宗。機清厲有風格，為鄉黨所憚。」〉
王長史是庾子躬外孫，〈王氏譜曰：「濛父訥，娶潁州庾琮之女，字三壽也。」〉丞相目子躬云：「入理泓然，我已上人。」〈子躬，子嵩兄也。〉
庾太尉目庾中郎：家從談談之許。〈名士傳曰：「敳不為辨析之談，而舉其旨要。太尉王夷甫雅重之也」。一作「家從談之祖。」從，一作誦。許，一作辭。〉
庾公目中郎：「神氣融散，差如得上。」〈晉陽秋曰：「敳頹然淵放，莫有動其聽者。」〉
劉琨稱祖車騎為朗詣，曰：「少為王敦所嘆。」〈虞預晉書曰：「逖字士稚，范陽遒人。豁蕩不修儀檢，輕財好施。」晉陽秋曰：「逖與司空劉琨俱以雄豪著名。年二十四，與琨同辟司州主簿，情好綢繆，共被而寢。中夜聞雞鳴，俱起曰：『此非惡聲也。』每語世事，則中宵起坐，相謂曰：『若四海鼎沸，豪傑共起，吾與足下相避中原耳！』為汝南太守，值京師傾覆，率流民數百家南度，行達泗口，安東板為徐州刺史。逖既有豪才，常慷慨以中原為己任，乃說中宗雪復神州之計，拜為豫州刺史，使自招募。逖遂率部曲百餘家，北度江，誓曰：『祖逖若不清中原而復濟此者，有如大江！』攻城略地，招懷義士，屢摧石虎，虎不敢復闚河南，石勒為逖母墓置守吏。劉琨與親舊書曰：『吾枕戈待旦，志梟逆虜，常恐祖生先吾箸鞭耳！』會其病卒。先有妖星見豫州分，逖曰：『此必為我也！天未欲滅寇故耳！』贈車騎將軍。」〉
時人目庾中郎：「善於託大，長於自藏。」〈名士傳曰：「敳雖居職任，未嘗以事自嬰，從容博暢，寄通而已。是時天下多故，機事屢起，有為者拔奇吐異，而禍福繼之。敳常默然，故憂喜不至也。」〉
王平子邁世有雋才，少所推服。每聞衛玠言，輒嘆息絕倒。〈玠別傳曰：「玠少有名理，善通莊、老。琅邪王平子高氣不群，邁世獨傲，每聞玠之語議，至於理會之間，要妙之際，輒絕倒於坐。前後三聞，為之三倒。時人遂曰：『衛君談道，平子三倒。』」〉
王大將軍與元皇表云：「舒風概簡正，允作雅人，自多於邃。〈王舒已見。王邃別傳曰：「邃字處重，琅邪人，舒弟也。意局剛清，以政事稱。累遷中領軍、尚書左僕射。」舒、邃並敦從弟。〉最是臣少所知拔。中間夷甫、澄見語：『卿知處明、茂弘。茂弘已有令名，真副卿清論；處明親疎無知之者，吾常以卿言為意，殊未有得，恐已悔之？』臣慨然曰：『君以此試，頃來始乃有稱之者。』言常人正自患知之使過，不知使負實。」〈使，一作便。〉
周侯於荊州敗績，還，未得用。王丞相與人書曰：「雅流弘器，何可得遺？」〈鄧粲晉紀曰：「顗為荊州，始至，而建平民傅密等叛迎蜀賊。顗狼狽失據，陶侃救之，得免。顗至武昌投王敦，敦更選侃代顗。顗還建康，未即得用也。」〉
時人欲題目高坐而未能。桓廷尉以問周侯，周侯曰：「可謂卓朗。」桓公曰：「精神淵箸。」〈高坐傳曰：「庾亮、周顗、桓彝一代名士，一見和尚，披衿致契。曾為和尚作目，久之未得。有云：『尸利密可稱卓朗。』於是桓始咨嗟，以為標之極似。宣武嘗云：『少見和尚，稱其精神淵箸，當年出倫。』其為名士所歎如此。」〉
王大將軍稱其兒云：「其神候似欲可。」〈王應也。〉
卞令目叔向：「朗朗如百間屋。」〈春秋左氏傳曰：「叔向，羊舌肹也。晉大夫。」〉
王敦為大將軍，鎮豫章。衛玠避亂，從洛投敦，相見欣然，談話彌日。于時謝鯤為長史，敦謂鯤曰：「不意永嘉之中，復聞正始之音。阿平若在，當復絕倒。」〈玠別傳曰：「玠至武昌見王敦，敦與之談論，彌日信宿。敦顧謂僚屬曰：『昔王輔嗣吐金聲於中朝，此子今復玉振於江表，微言之緒，絕而復續。不悟永嘉之中，復聞正始之音。阿平若在，當復絕倒。』」〉
王平子與人書，稱其兒：「風氣日上，足散人懷。」〈永嘉流人名曰：「澄弟四子微。」澄別傳曰：「微邁上有父風。」〉
胡毋彥國吐佳言如屑，後進領袖。〈言談之流，靡靡如解木出屑也。〉
王丞相云：「刁玄亮之察察，戴若思之巖巖，〈虞預書曰：「戴儼字若思，廣陵人。才義辯濟，有風標鋒穎。累遷征西將軍，為王敦所害。贈左光祿大夫，儀同三司。」〉卞望之之峯距。」〈卞壼別傳曰：「壼字望之，濟陰冤句人。父粹，太常卿。壼少以貴正見稱，累遷御史中丞，權門屏跡，轉領軍尚書令。蘇峻作亂，率眾距戰，父子二人俱死王難。」鄧粲晉紀曰：「初，咸和中，貴遊子弟能談嘲者，慕王平子、謝幼輿等為達。壼厲色於朝曰：『悖禮傷教，罪莫斯甚！中朝傾覆，實由於此！』欲奏治之。王導、庾亮不從，乃止。其後皆折節為名士。」語林曰：「孔坦為侍中，密啟成帝，不宜往拜曹夫人。丞相聞之曰：『王茂弘駑痾耳！若卞望之之巖巖，刁玄亮之察察，戴若思之峰距，當敢爾不？』」此言殊有由緒，故聊載之耳。〉
大將軍語右軍：「汝是我佳子弟，〈按王氏譜：「羲之是敦從父兄子。」〉當不減阮主簿。」〈中興書曰：「阮裕少有德行，王敦聞其名，召為主簿，知敦有不臣之心，縱酒昏酣，不綜其事。」〉
世目周侯：嶷如斷山。〈晉陽秋曰：「顗正情嶷然，雖一時儕類，皆無敢媟近。」〉
王丞相招祖約夜語，至曉不眠。明旦有客，公頭鬢未理，亦小倦。客曰：「公昨如是，似失眠。」公曰：「昨與士少語，遂使人忘疲。」
王大將軍與丞相書，稱楊朗曰：「世彥識器理致，才隱明斷，既為國器，且是楊侯淮之子。〈世語曰：「淮字始立，弘農華陰人。曾祖彪、祖脩，有名前世。父囂，典軍校尉。淮元康末為冀州刺史。」荀綽冀州記曰：「淮見王綱不振，遂縱酒不以官事規意，消搖卒歲而已。成都王知淮不治，猶以其名士，惜而不遣，召為軍咨議祭酒，府散停家。關東諸侯欲以淮補三事，以示懷賢尚德之事，未施行而卒。時年二十有七。」〉位望殊為陵遲，卿亦足與之處。」
何次道往丞相許，丞相以麈尾指坐呼何共坐曰：「來！來！此是君坐。」〈何充已見。〉
丞相治楊州廨舍，按行而言曰：「我正為次道治此爾！」何少為王公所重，故屢發此嘆。〈晉陽秋曰：「充，導妻姊之子，明穆皇后之妹夫也。思韻淹濟，有文義才情，導深器之。由是少有美譽，遂歷顯位。導有副貳已使繼相意，故屢顯此指於上下。」〉
王丞相拜司徒而嘆曰：「劉王喬若過江，我不獨拜公。」〈曹嘉之晉紀曰：「疇有重名，永嘉中為閻鼎所害。司徒蔡謨每歎曰：『若使劉王喬得南渡，司徒公之美選也。』」〉
王藍田為人晚成，時人乃謂之痴；〈晉陽秋曰：「述體道清粹，簡貴靜正，怡然自足，不交非類。雖群英紛紛，俊乂交馳，述獨蔑然，曾不慕羨。由是名譽久蘊。」〉王丞相以其東海子，辟為掾。常集聚，王公每發言，衆人競讚之。述於末坐曰：「主非堯、舜，何得事事皆是？」丞相甚相歎賞。〈言非聖人，不能無過。意譏讚述之徒。〉
世目楊朗：「沈審經斷。」蔡司徒云：「若使中朝不亂，楊氏作公方未已。」謝公云：「朗是大才。」〈八王故事曰：「楊淮有六子，曰：喬、髦、朗、琳、俊、仲，皆得美名。論者以謂悉有台輔之望。文康庾公每追歎曰：『中朝不亂，諸楊作公未已也。』」〉
劉萬安即道真從子。庾公〈琮字子躬。〉所謂「灼然玉舉」。又云：「千人亦見，百人亦見。」〈劉氏譜曰：「綏字萬安，高平人。祖奧，太祝令。父斌，著作郎。綏歷驃騎長史。」〉
庾公為護軍，屬桓廷尉覓一佳吏，乃經年。桓後遇見徐寧而知之，遂致於庾公曰：「人所應有，其不必有；人所應無，己不必無。真海岱清士。」〈徐江州本事曰：「徐寧字安期，東海郯人。通朗有德素，少知名。初為輿縣令。譙國桓彝有人倫鑒識，嘗去職無事，至廣陵尋親舊，遇風，停浦中累日，在船憂邑，上岸消搖，見一空宇，有似廨署，彝訪之。云：『輿縣廨也，令姓徐名寧。』彝既獨行，思逢悟賞，聊造之。寧清惠愽涉，相遇怡然。遂停宿，因留數夕，與寧結交而別。至都，謂庾亮曰：『吾為卿得一佳吏部郎。』亮問所在，彝即敘之。累遷吏部郎、左將軍、江州刺史。」〉
桓茂倫云：「褚季野皮裡陽秋。」謂其裁中也。〈晉陽秋曰：「裒簡穆有器識。」故為彝所目也。〉
何次道嘗送東人，瞻望見賈寧在後輪中，曰：「此人不死，終為諸侯上客。」〈晉陽秋曰：「寧字建寧，長樂人，賈氏孼子也。初自結於王應、諸葛瑤。應敗，浮遊吳會，吳人咸侮辱之。聞京師亂，馳出投蘇峻，峻甚暱之，以為謀主。及峻聞義軍起，自姑孰屯于石頭，是寧之計。峻敗，先降。仕至新安太守。」〉
杜弘治墓崩，哀容不稱。庾公顧謂諸客曰：「弘治至羸，不可以致哀。」〈晉陽秋曰：「杜乂字弘治，京兆人。祖預、父錫，有譽前朝。乂少有令名，仕丹陽丞，蚤卒。成帝納乂女為后。」〉又曰：「弘治哭不可哀。」
世稱「庾文康為豐年玉，稺恭為荒年穀」。庾家論云是文康稱「恭為荒年穀，庾長仁為豐年玉。」〈謂亮有廊廟之器，翼有臣世之才，各有用也。〉
世目「杜弘治標鮮，季野穆少」。〈江左名士傳曰：「乂，清標令上也。」〉
有人目杜弘治：「標鮮清令，盛德之風，可樂詠也。」〈語林曰：「有人目杜弘治，標鮮甚清令，初若熙怡，容無韻，盛德之風，可樂詠也。」〉
庾公云：「逸少國舉。」故庾倪為碑文云：「拔萃國舉。」〈倪，庾倩小字也。徐廣晉紀曰：「倩字少彥，司空冰子，皇后兄也。有才具，仕至太宰長史。桓溫以其宗彊，使下邳王晃誣與謀反而誅之。」〉
庾稚恭與桓溫書，稱「劉道生日夕在事，大小殊快。義懷通樂，既佳，且足作友，正實良器，推此與君，同濟艱不者也。」〈宋明帝文章志曰：「劉恢字道生，沛國人。識局明濟，有文武才。王濛每稱其思理淹通，蕃屏之高選，為車騎司馬。年三十六卒，贈前將軍。」〉
王藍田拜揚州，主簿請諱，教云：「亡祖先君，名播海內，遠近所知。內諱不出於外，〈禮記曰：「婦人之諱不出門。」〉餘無所諱。」
蕭中郎，孫丞公婦父。劉尹在撫軍坐，時擬為太常，劉尹云：「蕭祖周不知便可作三公不？自此以還，無所不堪。」〈晉百官名曰：「蕭輪字祖周，樂安人。」劉謙之晉紀曰：「輪有才學，善三禮，歷常侍、國子博士。」〉
謝太傅未冠，始出西，詣王長史，清言良久。去後，苟子問曰〈王濛、子修並已見。〉：「向客何如尊？」長史曰：「向客亹亹，為來逼人。」
王右軍語劉尹：「故當共推安石。」劉尹曰：「若安石東山志立，當與天下共推之。」〈續晉陽秋曰：「初，安家於會稽上虞縣，優遊山林，六七年間，徵召不至，雖彈奏相屬，繼以禁錮，而晏然不屑也。」〉
謝公稱藍田：「掇皮皆真。」〈徐廣晉紀曰：「述貞審，真意不顯。」〉
桓溫行經王敦墓邊過，望之云：「可兒！可兒！」〈孫綽與庾亮牋曰：「王敦可人之目，數十年間也。」〉
殷中軍道王右軍云：「逸少清貴人。吾於之甚至，一時無所後。」〈文章志曰：「羲之高爽有風氣，不類常流也。」〉
王仲祖稱殷淵源：「非以長勝人，處長亦勝人。」〈晉陽秋曰：「浩善以通和接物也。」〉
王司州與殷中軍語，嘆云：「己之府奧，蚤已傾寫而見，殷陳勢浩汗，眾源未可得測。」〈徐廣晉紀曰：「浩清言妙辯玄致，當時名流，皆為其美譽。」〉
王長史謂林公：「真長可謂金玉滿堂。」林公曰：「金玉滿堂，復何為簡選？」王曰：「非為簡選，直致言處自寡耳。」〈謂吉人之辭寡，非擇言而出也。〉
王長史道江道羣：「人可應有，乃不必有；人可應無，己必無。」〈中興書曰：「江灌字道群，陳留人，僕射虨從弟也。有才器，與從兄道名相亞。〔一〕仕尚書、中護軍。」〉
會稽孔沈、魏顗、虞球、虞存、謝奉，並是四族之雋，于時之傑。〈沈、存、顗、奉並別見。虞氏譜曰：「球字和琳，會稽餘姚人。祖授，吳廣州刺史。父基、右軍司馬。球仕至黃門侍郎。」〉孫興公目之曰：「沈為孔家金，顗為魏家玉，虞為長、琳宗，謝為弘道伏。」〈長、琳，即存及球字也。弘道，謝奉字也。言虞氏宗長、琳之才，謝氏伏弘道之美也。〉
王仲祖、劉真長造殷中軍談，談竟，俱載去。劉謂王曰：「淵源真可。」王曰：「卿故墮其雲霧中。」〈中興書曰：「浩能言理，談論精微，長於老、易，故風流者皆宗歸之。」〉
劉尹每稱王長史云：「性至通，而自然有節。」〈濛別傳曰：「濛之交物，虛己納善，恕而後行，希見其喜慍之色。凡與一面，莫不敬而愛之。然少孤，事諸母甚謹，篤義穆族，不修小潔，以清貧見稱。」〉
王右軍道謝萬石「在林澤中，為自遒上」。嘆林公「器朗神雋」。〈支遁別傳曰：「遁任心獨往，風期高亮。」〉道祖士少「風領毛骨，恐沒世不復見如此人」。道劉真長「標雲柯而不扶疎」。〈劉尹別傳曰：「惔既令望，姻婭帝室，故屢居達官。然性不偶俗，心淡榮利。雖身登顯列，而每挹降，閑靜自守而已。」〉
簡文目庾赤玉：「省率治除。」謝仁祖云：「庾赤玉胷中無宿物。」〈赤玉，庾統小字。中興書曰：「統字長仁，潁川人，衛將軍擇子也。少有令名，仕至尋陽太守。」〉
殷中軍道韓太常曰：「康伯少自標置，居然是出羣器。及其發言遣辭，往往有情致。」〈續晉陽秋曰：「康伯清和有思理，幼為舅殷浩所稱。」〉
簡文道王懷祖：「才既不長，於榮利又不淡；直以真率少許，便足對人多多許。」〈晉陽秋曰：「述少貧約，簞瓢陋巷，不求聞達，由是為有識所重。」〉
林公謂王右軍云：「長史作數百語，無非德音，如恨不苦。」〈苦謂窮人以辭。〉王曰：「長史自不欲苦物。」
殷中軍與人書，道謝萬「文理轉遒，成殊不易」。〈中興書曰：「萬才器俊秀，善自衒曜，故致有時譽。兼善屬文，能談論，時人稱之。」〉
王長史云：「江思悛思懷所通，不翅儒域。」〈徐廣晉紀曰：「江惇字思悛，陳留人，僕射虨弟也。性篤學，手不釋書，博覽墳典，儒道兼綜。徵聘無所就，年四十九而卒。」〉
許玄度送母，始出都，人問劉尹：「玄度定稱所聞不？」劉曰：「才情過於所聞。」〈許氏譜曰：「玄度母，華軼女也。」按詢集，詢出都迎姊，於路賦詩，續晉陽秋亦然。而此言送母，疑繆矣。〉
阮光祿云：「王家有三年少：右軍、安期、長豫。」〈阮裕、王悅、安期、王應並已見。〉
謝公道豫章：「若遇七賢，必自把臂入林。」〈江左名士傳曰：「鯤通簡有識，不修威儀。好跡逸而心整，形濁而言清。居身若穢，動不累高。鄰家有女，嘗往挑之。女方織，以梭投折其兩齒。既歸，傲然長嘯曰：『猶不廢我嘯歌』，其不事形骸如此。」〉
王長史嘆林公：「尋微之功，不減輔嗣。」〈支遁別傳曰：「遁神心警悟，清識玄遠，嘗至京師，王仲祖稱其造微之功，不異王弼。」〉
殷淵源在墓所幾十年。于時朝野以擬管、葛，起不起，以卜江左興亡。〈續晉陽秋曰：「時穆帝幼沖，母后臨朝，簡文親賢民望，任登宰輔。桓溫有平蜀、洛之勳，擅彊西陝。帝自料文弱，無以抗之。陳郡殷浩，素有盛名，時論比之管、葛。故徵浩為揚州，溫知意在抗己，甚忿焉。」〉
殷中軍道右軍：「清鑒貴要。」〈晉安帝紀曰：「羲之風骨清舉也。」〉
謝太傅為桓公司馬，〈續晉陽秋曰：「初，安優游山水，以敷文析理自娛。桓溫在西蕃，欽其盛名，諷朝廷請為司馬。以世道未夷，志存匡濟。年四十，起家應務也。」〉桓詣謝，值謝梳頭，遽取衣幘，桓公云：「何煩此。」因下共語至暝。既去，謂左右曰：「頗曾見如此人不？」
謝公作宣武司馬，屬門生數十人於田曹中郎趙悅子。〈伏滔大司馬寮屬名曰：「悅字悅子，下邳人。歷大司馬參軍、左衛將軍。」〉悅子以告宣武，宣武云：「且為用半。」趙俄而悉用之，曰：「昔安石在東山，縉紳敦逼，恐不豫人事；況今自鄉選，反違之邪？」
桓宣武表云：「謝尚神懷挺率，少致民譽。」〈溫集載其平洛表曰：「今中州既平，宜時綏定。鎮西將軍豫州刺史尚，神懷挺率，少致人譽，是以入贊百揆，出蕃方司。宜進據洛陽，撫寧黎庶。謂可本官都督司州諸軍事。」〉
世目謝尚為令達，阮遙集云：「清暢似達。」或云：「尚自然令上。」〈晉陽秋曰：「尚率易挺達，超悟令上也。」〉
桓大司馬病。謝公往省病，從東門入。〈溫時在姑孰。〉桓公遙望，嘆曰：「吾門中久不見如此人！」
簡文目敬豫為「朗豫」。〈王恬已見。文字志曰：「恬識理明貴，為後進冠冕也。」〉
孫興公為庾公參軍，共遊白石山。衛君長在坐，〈衛氏譜曰：「承字君長，成陽人，位至左軍長史。」〉孫曰：「此子神情都不關山水，而能作文。」庾公曰：「衛風韻雖不及卿諸人，傾倒處亦不近。」孫遂沐浴此言。
王右軍目陳玄伯：「壘塊有正骨。」〈陳泰已見。〉
王長史云：「劉尹知我，勝我自知。」〈濛別傳曰：「濛與沛國劉惔齊名，時人以濛比袁曜卿，惔比荀奉倩，而共交友，甚相知賞也。」〉
王、劉聽林公講，王語劉曰：「向高坐者，故是凶物。」復東聽，王又曰：「自是鉢釪後王，何人也。」〈高逸沙門傳曰：「王濛恆尋遁，遇祗洹寺中講，正在高坐上，每舉麈尾，常領數百言，而情理俱暢。預坐百餘人，皆結舌注耳。濛云聽講眾僧：『向高坐者，是鉢釪後王、何人也。』」〉
許玄度言：「琴賦所謂『非至精者，不能與之析理』，劉尹其人；『非淵靜者，不能與之閑止』，簡文其人。」〈稽叔夜琴賦也。劉惔真長，丹陽尹。〉
魏隱兄弟，少有學義，〈魏氏譜曰：「隱字安時，會稽上虞人。歷義興太守、御史中丞。弟逷，黃門郎。」〉總角詣謝奉。奉與語，大說之，曰：「大宗雖衰，魏氏已復有人。」
簡文云：「淵源語不超詣簡至；然經綸思尋處，故有局陳。」
初，法汰北來未知名，〈車頻秦書曰：「釋道安為慕容晉所掠，欲投襄陽，行至新野，集眾議曰：『今遭凶年，不依國主，則法事難舉。』乃分僧眾，使竺法汰詣揚州，曰：『彼多君子，上勝可投。』法汰遂渡江，至揚土焉。」〉王領軍供養之。〈中興書曰：「王洽字敬和，丞相導第三子，累遷吳郡內史，為士民所懷。徵拜中領軍，尋加中書令，不拜。年二十六而卒。」〉每與周旋，行來往名勝許，輒與俱。不得汰，便停車不行。因此名遂重。〈名德沙門題目曰：「法汰高亮開達。」孫綽為汰贊曰：「淒風拂林，明泉映壑。爽爽法汰，校德無怍。事外瀟灑，神內恢廓。實從前起，名隨後躍。」泰元起居注曰：「法汰以十二卒。烈宗詔曰：『法汰飾喪逝，哀痛傷懷，可贈錢十萬。』」〉
王長史與大司馬書，道淵源「識致安處，足副時談。」
謝公云：「劉尹語審細。」〈孫綽為惔諫敘曰：「神猶淵鏡，言必珠玉。」〉
桓公語嘉賓：「阿源有德有言，向使作令僕，足以儀刑百揆。朝廷用違其才耳。」〈嘉賓，郗超小字也。阿源，殷浩也。〉
簡文語嘉賓：「劉尹語末後亦小異，回復其言，亦乃無過。」
孫興公、許玄度共在白樓亭，〈會稽記曰：「亭在山陰，臨流映壑也。」〉共商略先往名達。林公既非所關，聽訖云：「二賢故自有才情。」
王右軍道東陽「我家阿林，章清太出」。〈「林」應為「臨」。王氏譜曰：「臨之字仲產，琅邪人，僕射彪之子。仕至東陽太守。」〉
王長史與劉尹書，道淵源「觸事長易」。
謝中郎云：「王脩載樂託之性，出自門風。」〈王氏譜曰：「耆之字修載，琅邪人，荊州刺史廙第三子。歷中書郎、鄱陽太守、給事中。」〉
林公云：「王敬仁是超悟人。」〈文字志曰：「脩之少有秀令之稱。」〉
劉尹先推謝鎮西，謝後雅重劉曰：「昔嘗北面。」〈按謝尚年長於惔，神穎夙彰，而曰北面於劉，非可信。〉
謝太傅稱王脩齡曰：「司州可與林澤遊。」〈王胡之別傳曰：「胡之常遺世務，以高尚為情，與謝安相善也。」〉
諺曰：「楊州獨步王文度，後來出人郗嘉賓。」〈續晉陽秋曰：「超少有才氣，越世負俗，不循常檢。時人為一代盛譽者，語曰：『太才槃槃謝家安，江東獨步王文度，盛德日新郄嘉賓。』」其語小異，故詳錄焉。〉
人問王長史江虨兄弟羣從，王答曰：「諸江皆復足自生活。」〈虨及弟淳，從灌，並有德行，知名於世。〉
謝太傅道安北：「見之乃不使人厭，然出戶去，不復使人思。」〈安北，王坦之也。續晉陽秋曰：「謝安初攜幼釋同好，養志海濱，襟情超暢，尤好聲律。然抑之以禮，在哀能至，弟萬之喪，不聽絲竹者將十年。及輔政，而修室第園館，麗車服，雖期功之慘，不廢妓樂。王坦之因苦諫焉。」按謝公蓋以王坦之好直言，故不思爾。〉
謝公云：「司州造勝遍決。」〈宋明帝文章志曰：「胡之性簡，好達玄言也。」〉
劉尹云：「見何次道飲酒，使人欲傾家釀。」〈充飲酒能溫克。〉
謝太傅語真長：「阿齡於此事，故欲太厲。」〈修齡，王胡之小字也。〉劉曰：「亦名士之高操者。」〈胡之別傳曰：「胡之治身清約，以風操自居。」〉
王子猷說：「世目士少為朗，我家亦以為徹朗。」〈晉諸公贊曰：「祖約少有清稱。」〉
謝公云：「長史語甚不多，可謂有令音。」〈王濛別傳曰：「濛性和暢，能清言，談道貴理中，簡而有會。商略古賢，顯默之際，辭旨劭令，往往有高致。」〉
謝鎮西道敬仁「文學鏃鏃，無能不新」。〈語林曰：「敬仁有異才，時賢皆重之。王右軍在郡迎敬仁，叔仁輒同車，常惡其遲。後以馬迎敬仁，雖復風雨，亦不以車也。」〉
劉尹道江道羣「不能言而能不言」。〈江灌已見。〉
林公云：「見司州警悟交至，使人不得住，亦終日忘疲。」〈王胡之別傳曰：「胡之少有風尚，才器率舉，有秀悟之稱。」〉
世稱：「苟子秀出，阿興清和。」〈苟子已見。阿興，王蘊小字。〉
簡文云：「劉尹茗柯有實理。」〈柯，一作打，又作仃，又作打。〉
謝胡兒作著作郎，嘗作《王堪傳》。〈晉諸公贊曰：「堪字世冑，東平壽張人，少以高亮義正稱。為尚書左丞，有準繩操。為石勒所害，贈太尉。」〉不諳堪是何似人，咨謝公。謝公答曰：「世冑亦被遇。堪，烈之子，〈晉諸公贊曰：「烈字陽秀，蚤知名。魏朝為治書御史。」〉阮千里姨兄弟，潘安仁中外。安仁詩所謂『子親伊姑，我父唯舅』。是許允壻。」〈岳集曰：「堪為成都王軍司馬。岳送至北邙別，作詩曰：『微微髮膚，受之父母。峨峨王侯，中外之首。子親伊姑，我父唯舅。』」〉
謝太傅重鄧僕射，常言「天地無知，使伯道無兒」。〈晉陽秋曰：「鄧攸既棄子，遂無復繼嗣，為有識傷惜。」〉
謝公與王右軍書曰：「敬和棲託好佳。」〈中興書曰：「洽於公子中最知名，與潁川荀羡俱有美稱。」〉
吳四姓舊目云：「張文、朱武、陸忠、顧厚。」〈吳錄士林曰：「吳郡有顧、陸、朱、張，為四姓。三國之間，四姓盛焉。」〉
謝公語王孝伯：「君家藍田，舉體無常人事。」〈按述雖簡，而性不寬裕，投火怒蠅，方之未甚。若非太傅虛相褒飾，則世說謬設斯語也。〉
許掾嘗詣簡文，爾夜風恬月朗，乃共作曲室中語。襟情之詠，偏是許之所長。辭寄清婉，有逾平日。簡文雖契素，此遇尤相咨嗟。不覺造厀，共叉手語，達于將旦。既而曰：「玄度才情，故未易多有許。」〈續晉陽秋曰：「詢能言理，曾出都迎姊，簡文皇帝劉真長說其情旨及襟懷之詠。每造厀賞對，夜以繫日。」〉
殷允出西，郗超與袁虎書云：「子思求良朋，託好足下，勿以開美求之。」〈中興書曰：「允字子思，陳郡人，太常康第六子。恭素謙退，有儒者之風。歷吏部尚書。」〉世目袁為「開美」，故子敬詩曰：「袁生開美度。」
謝車騎問謝公：「真長性至峭，何足乃重？」答曰：「是不見耳！阿見子敬，尚使人不能已。」〈語林曰：「羊驎因酒醉，撫謝左軍謂太傅曰：『此家詎復後鎮西？』太傅曰：『汝阿見子敬，便沐浴為論兄輩。』」推此言意，則安以玄不見真長，故不重耳。見子敬尚重之，況真長乎？〉
謝公領中書監，王東亭有事應同上省，王後至，坐促，王、謝雖不通，太傅猶斂厀容之。〈王、謝不通事。別見。〉王神意閑暢，謝公傾目。還謂劉夫人曰：「向見阿瓜，故自未易有。〈按王詢小字法護，而此言阿瓜，未為可解，儻小名有兩耳。〉雖不相關，正是使人不能已已。」
王子敬語謝公：「公故蕭灑。」謝曰：「身不蕭灑。君道身最得，身正自調暢。」〈續晉陽秋曰：「安弘雅有氣，風神調暢也。」〉
謝車騎初見王文度曰：「見文度雖蕭灑相遇，其復愔愔竟夕。」
范豫章謂王荊州〈范甯、王忱並已見。〉：「卿風流雋望，真後來之秀。」王曰：「不有此舅，焉有此甥？」
子敬與子猷書，道「兄伯蕭索寡會，遇酒則酣暢忘反，乃自可矜」。
張天錫世雄涼州，以力弱詣京師，雖遠方殊類，亦邊人之桀也。〈天錫已見。〉聞皇京多才，欽羡彌至。猶在渚住，司馬著作往詣之。〈未詳。〉言容鄙陋，無可觀聽。天錫心甚悔來，以遐外可以自固。王彌有雋才美譽，當時聞而造焉。〈續晉陽秋曰：「珉風情秀發，才辭富贍。」〉既至，天錫見其風神清令，言話如流，陳說古今，無不貫悉。又諳人物氏族，中來皆有證據。天錫訝服。
王恭始與王建武甚有情，後遇袁悅之間，遂致疑隟。〈晉安帝紀曰：「初，忱與族子恭少相善，齊聲見稱。及並登朝，俱為主相所待，內外始有不咸之論。恭獨深憂之，乃告忱曰：『悠悠之論，頗有異同，當由驃騎簡於朝覲故也。將無從容切言之邪？若主相諧睦，吾徒得戮力明時，復何憂哉？』忱以為然，而慮弗見令，乃令袁悅具言之。悅每欲間恭，乃於王坐責讓恭曰：『卿何妄生同異，疑誤朝野？』其言切厲。恭雖惋悵，謂忱為搆己也。忱雖心不負恭，而無以自亮。於是情好大離，而怨隙成矣。」〉然每至興會，故有相思。時恭嘗行散至京口射堂，于時清露晨流，新桐初引，恭目之曰：「王大故自濯濯。」
司馬太傅為二王目曰：「孝伯亭亭直上，阿大羅羅清疎。」〈恭，正亮沈烈；忱，通朗誕放。〉
王恭有清辭簡旨，能敘說，而讀書少，頗有重出。〈中興書曰：「恭雖才不多，而清辯過人。」〉有人道孝伯常有新意，不覺為煩。
殷仲堪喪後，桓玄問仲文：「卿家仲堪，定是何似人？」仲文曰：「雖不能休明一世，足以映徹九泉。」〈續晉陽秋曰：「仲堪，仲文之從兄也，少有美譽。」