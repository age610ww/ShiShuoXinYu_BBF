鄭玄在馬融門下，〈《融自敘》曰：「融字季長，右扶風茂陵人。少而好問，學無常師。大將軍鄧騭召爲舍人，棄，遊武都。會羌虜起，自關以西道斷。融以謂古人有言：『左手據天下之圖，而右手刎其喉，愚夫不爲。何則？生貴於天下也。豈以曲俗咫尺爲羞，滅無限之身哉？』因往應之，爲校書郎，出爲南郡太守。」〉三年不得相見，髙足弟子傳授而已。嘗算渾天不合，諸弟子莫能解。或言玄能者，融召令算，一轉便決，衆咸駭服。及玄業成，辭歸，既而融有「禮樂皆東」之嘆。〈《髙士傳》曰：「玄字康成，北海髙密人。八世祖崇，漢尚書。」《玄別傳》曰：「玄少好學書數，十三誦五經，好天文占候，風角隱術。年十七，見大風起，詣縣曰：『某時當有火災。』至時果然，智者異之。年二十一，博極群書，精暦數圖緯之言，兼精算術。遂去吏，師故兗州刺史第五元。先就東郡張恭祖受《周禮》、《禮記》、《春秋傳》。周流博觀，毎經歴山川，及接顏一見，皆終身不忘。扶風馬季長以英儒著名，玄往從之，參考同異。季長后戚，嫚於待士，玄不得見，住左右，自起精廬，既因紹介得通。時涿郡盧子榦爲門人冠首，季長又不解剖裂七事，玄思得五，子榦得二。季長謂子榦曰：『吾與汝皆弗如也。』季長臨別，執玄手曰：『大道東矣，子勉之！』後遇黨錮，隱居著述，凡百餘萬言。大將軍何進辟玄，乃縫掖相見。玄長八尺餘，鬚眉美秀，姿容甚偉。進待以賓禮，授以几杖。玄多所匡正，不用而退。袁紹辟玄，及去，餞之城東，欲玄必醉。會者三百餘人，皆離席奉觴，自旦及莫，度玄飲三百餘桮，而温克之容，終日無怠。獻帝在許都，徴爲大司農，行至元城卒。」〉恐玄擅名而心忌焉。玄亦疑有追，乃坐橋下，在水上據屐。融果轉式逐之，告左右曰：「玄在土下水上而據木，此必死矣。」遂罷追，玄竟以得免。〈馬融海内大儒，被服仁義。鄭玄名列門人，親傳其業，何猜忌而行鴆毒乎？委巷之言，賊夫人之子。〉
鄭玄欲注《春秋傳》，尚未成時，行與服子愼遇宿客舍，先未相識，服在外車上與人説己注傳意。〈《漢南紀》曰：「服虔字子愼，河南滎陽人。少行淸苦，爲諸生，尤明《春秋左氏傳》，爲作訓解。舉孝廉，爲尚書郎、九江太守。」〉玄聽之良久，多與己同。玄就車與語曰：「吾久欲注，尚未了。聽君向言，多與吾同。今當盡以所注與君。」遂爲服氏注。
鄭玄家奴婢皆讀書。嘗使一婢，不稱旨，將撻之。方自陳説，玄怒，使人曳箸泥中。須臾，復有一婢來，問曰：「胡爲乎泥中？」〈《衞·式微》詩也。毛公曰：「泥中，衞邑名也。」〉荅曰：「薄言往愬，逢彼之怒。」〈衞邶《柏舟》之詩。〉
服虔既善《春秋》，將爲注，欲參考同異，聞崔烈集門生講傳，〈摯虞《文章志》曰：「烈字威考，髙陽安平人，駰之孫，瑗之兄子也。靈帝時，官至司徒、太尉，封陽平亭侯。」〉遂匿姓名，爲烈門人賃作食。毎當至講時，輙竊聽戸壁間。既知不能踰己，稍共諸生敘其短長。烈聞，不測何人，然素聞虔名，意疑之。明蚤往，及未寤，便呼：「子愼！子愼！」虔不覺驚應，遂相與友善。
鍾會撰《四本論》，始畢，甚欲使嵇公一見。置懷中，既定，畏其難，懷不敢出，於戸外遙擲，便回急走。〈《三國志·魏志》曰：「會論才性同異，傳於世。『四本』者：言才性同，才性異，才性合，才性離也。尚書傅嘏論同，中書令李豐論異，侍郎鍾會論合，屯騎校尉王廣論離。文多不載。」〉
何晏爲吏部尚書，有位望，時談客盈坐，〈《文章敘録》曰：「晏能淸言，而當時權勢，天下談士，多宗尚之。」《魏氏春秋》曰：「晏少有異才，善談《易》《老》。」〉王弼未弱冠，往見之。晏聞弼名，〈《弼別傳》曰：「弼字輔嗣，山陽髙平人。少而察惠，十餘歳便好《莊》《老》。通辯能言，爲傅嘏所知。吏部尚書何晏甚奇之，題之曰：『後生可畏。若斯人者，可與言天人之際矣！』以弼補臺郎。弼事功雅非所長，益不留意，頗以所長笑人，故爲時士所嫉。又爲人淺而不識物情。初與王黎、荀融善，黎奪其黃門郎，於是恨黎，與融亦不終好。正始中以公事免。其秋遇癘疾亡，時年二十四。弼之卒也，晉景帝嗟歎之累日，曰：『天喪予！』其爲髙識悼惜如此。」〉因條向者勝理語弼曰：「此理僕以爲極，可得復難不？」弼便作難，一坐人便以爲屈，於是弼自爲客主數番，皆一坐所不及。
何平叔注《老子》，始成，詣王輔嗣。見王注精奇，迺神伏曰：「若斯人，可與論天人之際矣！」因以所注爲《道德二論》。〈《魏氏春秋》曰：「弼論道約美不如晏，自然出拔過之。」〉
王輔嗣弱冠詣裴徽，〈《永嘉流人名》曰：「徽字文季，河東聞喜人，太常潛少弟也。仕至冀州刺史。」〉徽問曰：「夫無者，誠萬物之所資，聖人莫肯致言，而老子申之無已，何邪？」〈《弼別傳》曰：「弼父爲尚書郎，裴徽爲吏部郎，徽見異之，故問。」〉弼曰：「聖人體無，無又不可以訓，故言必及有；《老》《莊》未免於有，恆訓，其所不足。」
傅嘏善言虚勝，〈《魏志》曰：「嘏字蘭碩，北地泥陽人，傅介子之後也。累遷河南尹、尚書。嘏嘗論才性同異，鍾會集而論之。」《傅子》曰：「嘏既達治好正，而有淸理識要，如論才性，原本精微，鮮能及之。司隸鍾會年甚少，嘏以明知交會。」〉荀粲談尚玄遠。〈《粲別傳》曰：「粲字奉倩，潁川潁陰人，太尉彧少子也。粲諸兄儒術論議各知名。粲能言玄遠，常以子貢稱『夫子之言性與天道，不可得而聞也』，然則六籍雖存，固聖人之糠秕。能言者不能屈。」〉毎至共語，有爭而不相喩。裴冀州釋二家之義，通彼我之懷，常使兩情皆得，彼此倶暢。〈《粲別傳》曰：「粲太和初到京邑，與傅嘏談，嘏善名理，而粲尚玄遠，宗致雖同，倉卒時或格而不相得意。裴徽通彼我之懷，爲二家釋。頃之，粲與嘏善。」《管輅傳》曰：「裴使君有髙才逸度，善言玄妙也。」〉
何晏注《老子》未畢，見王弼自説注《老子》旨。何意多所短，不復得作聲，但應諾諾。遂不復注，因作《道德論》。〈《文章敘録》曰：「自儒者論以老子非聖人，絶禮棄學。晏説與聖人同，著論行於世也。」〉
中朝時，有懷道之流，有詣王夷甫咨疑者。値王昨已語多，小極，不復相酬荅，乃謂客曰：「身今少惡，裴逸民亦近在此，君可往問。」〈《晉諸公贊》曰：「裴頠談理，與王夷甫不相推下。」〉
裴成公作《崇有論》，時人攻難之，莫能折。唯王夷甫來，如小屈。時人即以王理難裴，理還復申。〈《晉諸公贊》曰：「自魏太常夏侯玄、歩兵校尉阮籍等，皆著《道德論》。於時侍中樂廣、吏部郎劉漢亦體道而言約，尚書令王夷甫講理而才虚，散騎常侍戴奧以學道爲業，後進庾敳之徒皆希慕簡曠。頠疾世俗尚虚無之理，故著《崇有》二論以折之。才博喩廣，學者不能究。後樂廣與頠淸閒欲説理，而頠辭喩豐博，廣自以體虚無，笑而不復言。」《惠帝起居注》曰：「頠著二論以規虚誕之弊。文詞精富，爲世名論。」〉
諸葛厷年少不肯學問。始與王夷甫談，便已超詣。王嘆曰：「卿天才卓出，若復小加研尋，一無所愧。」厷後看《莊》《老》，更與王語，便足相抗衡。〈王隱《晉書》曰：「厷字茂遠，琅邪人，魏雍州刺史緒之子。有逸才，仕至司空主簿。」〉
衞玠總角時問樂令「夢」，樂云：「是想。」衞曰：「形神所不接，而夢豈是想邪？」樂云：「因也。未嘗夢乘車入鼠穴，擣噉鐵杵，皆無想無因故也。」〈《周禮》有六夢：一曰正夢，謂無所感動，平安而夢也。二曰噩夢，謂驚愕而夢也。三曰思夢，謂覺時所思念也。四曰寤夢，謂覺時道之而夢也。五曰喜夢，謂喜説而夢也。六曰懼夢，謂恐懼而夢也。按，樂所言「想」者，蓋思夢也。「因」者，蓋正夢也。〉衞思因，經日不得，遂成病。樂聞，故命駕爲剖析之。衞即小差。樂嘆曰：「此兒胸中當必無膏肓之疾！」〈《春秋傳》曰：「晉景公有疾，求醫於秦，秦伯使醫緩爲之。未至，公夢疾爲二豎子。曰：『彼，良醫也。懼傷我焉！』其一曰：『居肓之上，膏之下，若我何？』醫至，曰：『疾不可爲也！在肓之上，膏之下，攻之不可達，刺之不可及，藥不至焉。』公曰：『良醫也。』」注：「肓，鬲也。心下爲膏。」〉
庾子嵩讀《莊子》，開巻一尺許便放去，曰：「了不異人意。」〈《晉陽秋》曰：「庾敳字子嵩，潁川人，侍中峻第三子。恢廓有度量，自謂是老莊之徒。曰：『昔未讀此書，意嘗謂至理如此。今見之，正與人意暗同。』仕至豫州長史。」〉
客問樂令旨「不至」者，樂亦不復剖析文句，直以麈尾柄确几曰：「至不？」客曰：「至！」樂因又舉麈尾曰：「若至者，那得去？」〈夫藏舟潛往，交臂恆謝，一息不留，忽焉生滅。故飛鳥之影，莫見其移；馳車之輪，曾不掩地。是以去不去矣，庸有至乎？至不至矣，庸有去乎？然則前至不異後至，至名所以生；前去不異後去，去名所以立。今天下無去矣，而去者非假哉？既爲假矣，而至者豈實哉？〉於是客乃悟服。樂辭約而旨達，皆此類。
初，注《莊子》者數十家，莫能究其旨要。向秀於舊注外爲解義，妙析奇致，大暢玄風。〈《秀別傳》曰：「秀與嵇康、呂安爲友，趣舍不同。嵇康傲世不羈，安放逸邁俗，而秀雅好讀書。二子頗以此嗤之。後秀將注《莊子》，先以告康安，康安咸曰：『此書詎復須注？徒棄人作樂事耳！』及成，以示二子。康曰：『爾故復勝不？』安乃驚曰：『莊周不死矣！』後注《周易》，大義可觀，而與漢世諸儒互有彼此，未若隱莊之絶倫也。」《秀本傳》或言，秀遊託數賢，蕭屑卒歳，都無注述。唯好《莊子》，聊應崔譔所注，以備遺忘云。《竹林七賢論》云：「秀爲此義，讀之者無不超然，若已出塵埃而窺絶冥，始了視聽之表。有神德玄哲，能遺天下，外萬物。雖復使動競之人顧觀所徇，皆悵然自有振拔之情矣。」〉唯《秋水》、《至樂》二篇未竟而秀卒。秀子幼，義遂零落，然猶有別本。郭象者，爲人薄行，有雋才。〈《文士傳》曰：「象字子玄，河南人。少有才理，慕道好學，託志《老》《莊》。時人咸以爲王弼之亞，辟司空掾、太傅主簿。」〉見秀義不傳於世，遂竊以爲己注。乃自注《秋水》、《至樂》二篇，又易《馬蹄》一篇，其餘衆篇，或定點文句而已。〈《文士傳》曰：「象作《莊子注》，最有淸辭遒旨。」〉後秀義別本出，故今有向郭二《莊》，其義一也。
阮宣子有令聞，太尉王夷甫見而問曰：「《老》《莊》與聖教同異？」對曰：「將無同！」太尉善其言，辟之爲掾。世謂「三語掾」。衞玠嘲之曰：「一言可辟，何假於三？」宣子曰：「苟是天下人望，亦可無言而辟，復何假一？」遂相與爲友。〈《名士傳》曰：「阮脩字宣子，陳留尉氏人。好《老》《易》，能言理。不喜見俗人，時誤相逢，即舍去。傲然無營，家無儋石之儲，晏如也。琅邪王處仲爲鴻臚卿，謂曰：『鴻臚丞差有祿，卿常無食，能作不？』脩曰：『爲復可耳。』遂爲鴻臚丞、太子洗馬。」〉
裴散騎娶王太尉女。婚後三日，諸壻大會，〈《晉諸公贊》曰：「裴遐字叔道，河東人。父緯，長水校尉。遐少有理稱，辟司空掾、散騎郎。」《永嘉流人名》：「衍字夷甫，第四女適遐也。」〉當時名士，王裴子弟悉集。郭子玄在坐，挑與裴談。子玄才甚豐瞻，始數交未快。郭陳張甚盛，裴徐理前語，理致甚微，四坐咨嗟稱快。〈鄧粲《晉紀》曰：「遐以辯論爲業，善敘名理，辭氣淸暢，泠然若琴瑟。聞其言者，知與不知，無不歎服。」〉王亦以爲奇，謂諸人曰：「君輩勿爲爾，將受困寡人女壻！」
衞玠始度江，見王大將軍。〈《敦別傳》曰：「敦字處仲，琅邪臨沂人。少有名理，累遷靑州刺史。避地江左，歴侍中、丞相、大將軍、揚州牧。以罪伏誅。」〉因夜坐，大將軍命謝幼輿。〈《晉陽秋》曰：「謝鯤字幼輿，陳郡人。父衡，晉碩儒。鯤性通簡，好《老》《易》，善音樂，以琴書爲業。避亂江東，爲豫章太守，王敦引爲長史。」《鯤別傳》曰：「鯤四十三卒，贈太常。」〉玠見謝，甚説之，都不復顧王，遂達旦微言。王永夕不得豫。玠體素羸，恆爲母所禁。爾夕忽極，於此病篤，遂不起。〈《玠別傳》曰：「玠少有名理，善《易》《老》，自抱羸疾，初不於外擅相酬對。時友歎曰：『衞君不言，言必入眞。』武昌見大將軍王敦，敦與談論，咨嗟不能自已。」〉
舊云：王丞相過江左，止道《聲無哀樂》、〈嵇康《聲無哀樂論略》曰：「夫殊方異俗，歌笑不同。使錯而用之，或聞哭而懽，或聽歌而戚，然哀樂之情均也。今用均同之情，發萬殊之聲，斯非音聲之無常乎？」〉《養生》、〈嵇叔夜《養生論》曰：「夫蝨箸頭而黑，麝食柏而香，頸處險而癭，齒居晉而黃。豈唯蒸之使重無使輊，芬之使香無使延哉？誠能蒸以靈芝，潤以醴泉，無爲自得，體妙心玄。庶與羡門比壽，王喬爭年。何爲不可養生哉？」〉《言盡意》，〈歐陽堅《石言盡意論略》曰：「夫理得於心，非言不暢。物定於彼，非名不辨。名逐物而遷，言因理而變，不得相與爲二矣。苟無其二，言無不盡矣。」〉三理而已。然宛轉關生，無所不入。
殷中軍爲庾公長史，〈按，庾亮僚屬名及《中興書》，浩爲亮司馬，非爲長史也。〉下都，王丞相爲之集，桓公、王長史、王藍田、〈《王述別傳》曰：「述字懷祖，太原晉陽人。祖湛，父承，並有髙名。述蚤孤，事親孝謹，簞瓢陋巷，宴安永日。由是爲有識所知，襲爵藍田侯。」〉謝鎭西並在。丞相自起解帳帶麈尾，語殷曰：「身今日當與君共談析理。」既共淸言，遂達三更。丞相與殷共相往反，其餘諸賢，略無所關。既彼我相盡，丞相乃嘆曰：「向來語，乃竟未知理源所歸，至於辭喩不相負。正始之音，正當爾耳！」明旦，桓宣武語人曰：「昨夜聽{{ProperNoun|殷}]王淸言甚佳，仁祖亦不寂寞，我亦時復造心，顧看兩王掾，〈王濛、王述，並爲王導所辟。〉輙翣如生母狗馨。」
殷中軍見佛經云：「理亦應阿堵上。」〈佛經之行中國尚矣，莫詳其始。《牟子》曰：「漢明帝夜夢神人，身有日光，明日，博問群臣。通人傅毅對曰：『臣聞天竺有道者號曰佛，輕舉能飛，身有日光，殆將其神也。』於是遣羽林將軍秦景、博士弟子王遵等十二人之大月氏國，寫取佛經四十二部，在蘭臺石室。」劉子政《列仙傳》曰：「歴觀百家之中，以相檢驗，得仙者百四十六人，其七十四人已在佛經，故撰得七十。可以多聞博識者遐觀焉。」如此，即漢成哀之間，已有經矣。與《牟子》、傳記便爲不同。《魏略·西戎傳》曰：「天竺城中有臨兒國。《浮屠經》云：『其國王生浮圖。浮圖者，太子也。父曰屑頭邪，母曰莫邪。浮屠者，身服色黃，髮如靑絲，爪如銅。其母夢白象而孕。及生。從右脅出，而有髻，墜地能行七歩。』天竺又有神人曰沙津。昔漢哀帝元壽元年，博士弟子景慮，受大月氏王使伊存口傳《浮屠經》。曰復豆者，其人也。」《漢武故事》曰：「昆邪王殺休屠王，以其衆來降，得其金人之神，置之甘泉宮。金人皆長丈餘，其祭不用牛羊，唯燒香禮拜。上使依其國俗祀之。」此神全類於佛，豈當漢武之時，其經未行於中土，而但神明事之邪。故驗劉向、魚豢之説，佛至自哀成之世明矣。然則《牟》、傳所言四十二者，其文今存非妄。蓋明帝遣使廣求異聞，非是時無經也。〉
謝安年少時，請阮光祿道白馬論。〈《孔叢子》曰：「趙人公孫龍云：『白馬非馬。馬者所以命形，白者所以命色。夫命色者非命形，故曰白馬非馬也。』」〉爲論以示謝，於時謝不即解阮語，重相咨盡。阮乃嘆曰：「非但能言人不可得，正索解人亦不可得！」〈《中興書》曰：「裕甚精論難。」〉
褚季野語孫安國〈褚裒、孫盛並已見。〉云：「北人學問，淵綜廣博。」孫答曰：「南人學問，淸通簡要。」支道林聞之曰：「聖賢固所忘言。自中人以還，北人看書，如顯處視月；南人學問，如牖中窺日。」〈支所言，但譬成孫褚之理也。然則學廣則難周，難周則識闇，故如顯處視月；學寡則易覈，易覈則智明，故如牖中窺日也。〉
劉眞長與殷淵源談，劉理如小屈，殷曰：「惡，卿不欲作將善雲梯仰攻。」〈《墨子》曰：「公輸般爲髙雲梯，欲以攻宋。墨子聞之，自魯往。裂裳裹足，日夜不休，十日十夜而至於郢。見楚王曰：『聞大王將攻宋，有之乎？』王曰：『然！』墨子曰：『請令公輸般設攻宋之具，臣請試守之。』於是公輸般設攻宋之計，墨子縈帶守之。輸九攻之，而墨子九卻之。不能入，遂輟兵。」〉
殷中軍云：「康伯未得我牙後慧。」〈《浩別傳》曰：「浩善《老》《易》，能淸言。」康伯，浩甥也，甚愛之。〉
謝鎭西少時，聞殷浩能淸言，故往造之。殷未過有所通，爲謝標榜諸義，作數百語。既有佳致，兼辭條豐蔚，甚足以動心駭聽。謝注神傾意，不覺流汗交面。殷徐語左右：「取手巾與謝郎拭面。」〈按，殷浩大謝尚三歳，便是時流。或當貴其勝致，故爲之揮汗。〉
宣武集諸名勝講《易》，〈《易·乾·鑿度》曰：「孔子曰：『易者，易也，變易也，不易也。三成德，爲道包籥者，易也。其德也光明四通，日月星辰布，八卦序，四時和也。變也者，天地不變，不能成朝；夫婦不變，不能成家。不易者，其位也。天在上，地在下；君南面，臣北面；父坐，子伏。此其不易也。故易者天地人道也。』」鄭玄序《易》曰：「易之爲名也，一言而函三義：簡易一也，變易二也，不易三也。《繫辭》曰：『乾坤，易之蘊也，易之門戸也。』又曰：『乾確然示人易矣，坤隤然示人簡矣。易則易知，簡則易從。』此言其簡易法則也。又曰：『其爲道也屢遷，變動不居，周流六虚，上下無常，剛柔相易，不可以爲典要，唯變所適。』此則言其從時出入移動也。又曰：『天尊地卑，乾坤定矣；卑髙以陳，貴賤位矣；動靜有常，剛柔斷矣。』此則言其張設布列不易也。」據此三義而説，易之道，廣矣，大矣。〉日説一卦。簡文欲聽，聞此便還。曰：「義自當有難易，其以一卦爲限邪？」
有北來道人好才理，與林公相遇於瓦官寺，講小品。於時竺法深、孫興公悉共聽。此道人語，屢設疑難，林公辯答淸析，辭氣倶爽。此道人毎輙摧屈。孫問深公：「上人當是逆風家，向來何以都不言？」〈庾法暢《人物論》曰：「法深學義淵博，名聲蚤著，弘道法師也。」〉深公笑而不答。林公曰：「白旃檀非不馥，焉能逆風？」〈《成實論》曰：「波利質多天樹，其香則逆風而聞。」〉深公得此義，夷然不屑。
孫安國往殷中軍許共論，往反精苦，客主無間。左右進食，冷而復煗者數四。彼我奮擲麈尾，悉脱落滿餐飯中。賓主遂至莫忘食。殷乃語孫曰：「卿莫作強口馬，我當穿卿鼻。」孫曰：「卿不見決鼻牛，人當穿卿頰。」〈《續晉陽秋》曰：「孫盛善理義。時中軍將軍殷浩擅名一時，能與劇談相抗者，唯盛而已。」〉
《莊子·逍遙篇》，舊是難處，諸名賢所可鑽味而不能拔理於郭向之外。支道林在白馬寺中，將馮太常共語，〈《馮氏譜》曰：「馮懷字祖思，長樂人。歴太常、護國將軍。」〉因及《逍遙》。支卓然標新理於二家之表，立異義於衆賢之外，皆是諸名賢尋味之所不得。後遂用支理。〈向子期、郭子玄《逍遙義》曰：「夫大鵬之上九萬，尺鷃之起楡枋，小大雖差，各任其性。苟當其分，逍遙一也。然物之芸芸，同資有待，得其所待，然後逍遙耳。唯聖人與物冥而循大變，爲能無待而常通，豈獨自通而已。又從有待者不失其所待；不失，則同於大通矣。」支氏《逍遙論》曰：「夫逍遙者，明至人之心也。莊生建言人道，而寄指鵬、鷃。鵬以營生之路曠，故失適於體外；鷃以在近而笑遠，有矜伐於心内。至人乘天正而髙興，遊無窮於放浪；物物而不物於物，則遙然不我得，玄感不爲，不疾而速，則逍然靡不適。此所以爲逍遙也。若夫有欲當其所足；足於所足，快然有似天眞。猶饑者一飽，渇者一盈，豈忘烝嘗於糗糧，絶觴爵於醪醴哉？苟非至足，豈所以逍遙乎？」此向郭之注所未盡。〉
殷中軍〈浩也〉嘗至劉尹所淸言。良久，殷理小屈，遊辭不已，劉亦不復答。殷去後，乃云：「田舍兒，強學人作爾馨語。」〈劉惔，已見。〉
殷中軍雖思慮通長，然於才性偏精。忽言及四本，便苦湯池鐵城，無可攻之勢。〈《神農書》曰：「夫有石城七仞，湯池百歩，帶甲百萬而無粟者，不能自固也。」〉
支道林造《即色論》，〈支道林《集妙觀章》云：「夫色之性也，不自有色。色不自有，雖色而空。故曰色即爲空，色復異空。」〉論成，示王中郎。〈王坦之，已見。〉中郎都無言。支曰：「默而識之乎？」〈《論語》曰：「默而識之，誨人不倦，何有於我哉？」〉王曰：「既無文殊，誰能見賞？」〈《維摩詰經》曰：「文殊師利問維摩詰云：『何者是菩薩入不二法門？』時維摩詰默然無言。文殊師利歎曰：『是眞入不二法門也。』」〉
王逸少作會稽，初至，支道林在焉。孫興公謂王曰：「支道林拔新領異，胸懷所及，乃自佳，卿欲見不？」王本自有一往雋氣，殊自輕之。後孫與支共載往王許，王都領域，不與交言。須臾，支退，後正値王當行，車已在門。支語王曰：「君未可去，貧道與君小語。」因論《莊子·逍遙遊》。支作數千言，才藻新奇，花爛映發。王遂披襟解帶，留連不能已。〈《支法師傳》曰：「法師研十地，則知頓悟於七住；尋莊周，則辯聖人之逍遙。當時名勝，咸味其音旨。」道賢論以七沙門比竹林七賢。遁比向秀，雅尚《莊》《老》。二子異時，風尚玄同也。〉
三乘佛家滯義，支道林分判，使三乘炳然。諸人在下坐聽，皆云可通。支下坐，自共説，正當得兩，入三便亂。今義弟子雖傳，猶不盡得。〈《法華經》曰：「三乘者：一曰聲聞乘，二曰縁覺乘，三曰菩薩乘。聲聞者，悟四諦而得道也。縁覺者，悟因縁而得道也。菩薩者，行六度而得道也。然則羅漢得道，全由佛教，故以聲聞爲名也。辟支佛得道，或聞因縁而解，或聽環珮而得悟。神能獨達，故以縁覺爲名也。菩薩者，大道之人也。方便則止行六度，眞教則通修萬善，功不爲己，志存廣濟，故以大道爲名也。」〉
許掾〈詢也〉年少時，人以比王苟子，〈苟子，王脩小字也。《文字志》曰：「脩字敬仁，太原晉陽人。父濛，司徒左長史。脩明秀有美稱，善隸行書，號曰『流奕淸舉』。起家著作佐郎，琅邪王文學，轉中軍司馬，未拜而卒，時年二十四。昔王弼之沒，與脩同年，故脩弟熙乃歎曰：『無愧於古人，而年與之齊也。』」〉許大不平。時諸人士及於法師並在會稽西寺講，王亦在焉。許意甚忿，便往西寺與王論理，共決優劣。苦相折挫，王遂大屈。許復執王理，王執許理，更相覆疎；王復屈。許謂支法師曰：「弟子向語何似？」支從容曰：「君語佳則佳矣，何至相苦邪？豈是求理中之談哉！」
林道人詣謝公，東陽時始總角，新病起，體未堪勞。與林公講論，遂至相苦。〈東陽，謝朗也，已見。《中興書》曰：「朗博渉有逸才，善言玄理。」〉母王夫人在壁後聽之，再遣信令還，而太傅留之。王夫人因自出云：「新婦少遭家難，一生所寄，唯在此兒。」因流涕抱兒以歸。謝公語同坐曰：「家嫂辭情忼慨，致可傳述，恨不使朝士見。」〈《謝氏譜》曰：「朗父據，取太康王韜女，名綏。」〉
支道林、許掾諸人共在會稽王齋頭。〈簡文〉支爲法師，許爲都講。〈《髙逸沙門傳》曰：「道林時講《維摩詰經》。」〉支通一義，四坐莫不厭心。許送一難，衆人莫不抃舞。但共嗟詠二家之美，不辯其理之所在。
謝車騎在安西艱中，〈安西，謝奕。已見。〉林道人往就語，將夕乃退。有人道上見者問云：「公何處來？」答云：「今日與謝孝劇談一出來。」〈《玄別傳》曰：「玄能淸言，善名理。」〉
支道林初從東出，住東安寺中。〈《髙逸沙門傳》曰：「遁居會稽，晉哀帝欽其風味，遣中使至東迎之。遁遂辭丘壑，髙歩天邑。」〉王長史宿構精理，并撰其才藻，往與支語，不大當對。王敘致作數百語，自謂是名理奇藻。支徐徐謂曰：「身與君別多年，君義言了不長進。」王大慚而退。
殷中軍讀小品，〈釋氏《辨空經》，有詳者焉，有略者焉。詳者爲大品，略者爲小品。〉下二百籤，皆是精微，世之幽滯。嘗欲與支道林辯之，竟不得。今小品猶存。〈《髙逸沙門傳》曰：「殷浩能言名理，自以有所不達，欲訪之於遁。遂邂逅不遇，深以爲恨。其爲名識賞重，如此之至焉。」《語林》曰：「浩於佛經有所不了，故遣人迎林公，林乃虚懷欲往。王右軍駐之曰：『淵源思致淵富，既未易爲敵，且己所不解，上人未必能通。縱復服從，亦名不益髙。若佻脱不合，便喪十年所保。可不須往！』林公亦以爲然，遂止。」〉
佛經以爲袪練神明，則聖人可致。〈釋氏經曰：「一切衆生，皆有佛性。但能修智慧，斷煩惱，萬行具足，便成佛也。」〉簡文云：「不知便可登峰造極不？然陶練之功，尚不可誣。」
于法開始與支公爭名，後情漸歸支，意甚不分，遂遁跡剡下。遣弟子出都，語使過會稽。於時支公正講小品。開戒弟子：「道林講，比汝至，當在某品中。」因示語攻難數十番，云：「舊此中不可復通。」弟子如言詣支公。正値講，因謹述開意。往反多時，林公遂屈。厲聲曰：「君何足復受人寄載來！」〈《名德沙門題目》曰：「于法開才辨從橫，以數術弘教。」《髙逸沙門傳》曰：「法開初以義學著名，後與支遁有競，故遁居剡縣，更學醫術。」〉
殷中軍問：「自然無心於稟受，何以正善人少，惡人多？」諸人莫有言者。劉尹答曰：「譬如寫水著地，正自縱橫流漫，略無正方圓者。」一時絶嘆，以爲名通。〈《莊子》曰：「天籟者，吹萬不同，而使其自己也。」郭子玄注曰：「無既無矣，則不能生有。有之未生，又不能爲生。然則生生者誰哉？塊然而自生耳，非我生也。我不生物，物不生我，則自然而已然，謂之天然。天然非爲也，故以天言之，所以明其自然故也。」〉
康僧淵初過江，未有知者，恆周旋市肆，乞索以自營。忽往殷淵源許，値盛有賓客，殷使坐，麤與寒温，遂及義理。語言辭旨，曾無愧色。領略麤舉，一往參詣。由是知之。〈僧淵氏族，所出未詳。疑是胡人。尚書令沈約撰《晉書》，亦稱其有義學。〉
殷謝諸人共集。〈殷浩、謝安〉謝因問殷：「眼往屬萬形，萬形來入眼不？」〈《成實論》曰：「眼識不待到而知虚塵，假空與明，故得見色。若眼到色到，色閒則無空明。如眼觸目，則不能見彼。當知眼識不到而知。」依如此説，則眼不往，形不入，遙屬而見也。謝有問，殷無答，疑闕文。〉
人有問殷中軍：「何以將得位而夢棺器，將得財而夢矢穢？」殷曰：「官本是臭腐，所以將得而夢棺屍；財本是糞土，所以將得而夢穢汙。」時人以爲名通。
殷中軍被廢東陽，〈浩黜廢事，別見。〉始看佛經。初視《維摩詰》，〈僧肇注《維摩經》曰：「維摩詰者，秦言淨名，蓋法身之大士，見居此土，以弘道也。」〉疑般若波羅密太多，後見小品，恨此語少。〈波羅密，此言到彼岸也。經云：「到者有六焉：一曰檀；檀者，施也。二曰毗黎；毗黎者，持戒也。三曰羼提；羼提者，忍辱也。四曰尸羅；尸羅者，精進也。五曰禪；禪者，定也。六曰般若；般若者，智慧也。然則五者爲舟，般若爲導，導則倶絶有相之流，升無相之彼岸也。故曰波羅密也。」淵源未暢其致，少而疑其多；已而究其宗，多而患其少也。〉
支道林、殷淵源倶在相王許。{{*|簡文}相王謂二人：「可試一交言。而才性殆是淵源崤函之固，〈崤，謂二陵之地；函，函谷關也。並秦之險塞，王者之居。左思《魏都賦》曰：「崤函，帝王之宅。」〉君其愼焉！」支初作，改轍遠之，數四交，不覺入其玄中。相王撫肩笑曰：「此自是其勝塲，安可爭鋒！」
謝公因子弟集聚，問毛《詩》何句最佳？遏稱曰〈謝玄小字，已見。〉：「昔我往矣，楊柳依依；今我來思，雨雪霏霏。」公曰：「訏謨定命，遠猷辰告。」〈《大雅詩》也。毛萇注曰：「訏，大也。謨，謀也。辰，時也。」鄭玄注曰：「猷，圖也。大謀定命，謂正月始和，布政於邦國都鄙。」〉謂此句偏有雅人深致。
張憑舉孝廉出都，負其才氣，謂必參時彦。欲詣劉尹，鄕里及同舉者共笑之。張遂詣劉。劉洗濯料事，處之下坐，唯通寒暑，神意不接。張欲自發無端。頃之，長史諸賢來淸言。客主有不通處，張乃遙於末坐判之，言約旨遠，足暢彼我之懷，一坐皆驚。眞長延之上坐，淸言彌日，因留宿至曉。張退，劉曰：「卿且去，正當取卿共詣撫軍。」張還船，同侶問何處宿？張笑而不答。須臾，眞長遣傳教覓張孝廉船，同侶惋愕。即同載詣撫軍。至門，劉前進謂撫軍曰：「下官今日爲公得一太常博士妙選！」既前，撫軍與之話言，咨嗟稱善曰：「張憑勃窣爲理窟。」即用爲太常博士。〈宋明帝《文章志》曰：「憑字長宗，呉郡人。有意氣，爲鄕閭所稱。學尚所得，敏而有文。太守以才選舉孝廉，試策髙第。爲惔所舉，補太常博士。累遷吏部郎、御史中丞。」〉
汰法師云：「『六通』、『三明』同歸，正異名耳。」〈《安法師傳》曰：「竺法汰者，體器弘簡，道情冥到，法師友而善焉。」一説法汰即安公弟子也。經云：「六通者，三乘之功德也。一曰天眼通，見遠方之色；二曰天耳通，聞障外之聲；三曰身通，飛行隱顯；四曰它心通，水鏡萬慮；五曰宿命通，神知已往；六曰漏盡通，慧解累世。三明者：解脱在心，朗照三世者也。」然則天眼、天耳、身通、它心、漏盡此五者，皆見在心之明也。宿命則過去心之明也。因天眼發未來之智，則未來心之明也。同歸異名，義在斯矣。〉
支道林、許、謝盛德，共集王家。〈許詢、謝安、王濛。〉謝顧謂諸人：「今日可謂彦會，時既不可留，此集固亦難常。當共言詠，以寫其懷。」許便問主人，有《莊子》不？正得《漁父》一篇。〈《莊子》曰：「孔子遊乎緇帷之林，休坐乎杏壇之上。孔子絃歌鼓琴，奏曲未半，有漁者下船而來，鬚眉交白，被髮揄袂，行原以上，距陸而止，左手據膝，右手持頤以聽。曲終而招子貢、子路語曰：『彼何爲者也？』曰：『孔氏。』曰：『孔氏何治？』子貢曰：『服忠信，行仁義，飾禮樂，選人倫，孔氏之所治也。』曰：『有土之君歟？』曰：『非也。』漁父曰：『仁則仁矣，恐不免其身。』孔子聞而求問之，遂言八疵、四病，以誡孔子。」〉謝看題，便各使四坐通。支道林先通，作七百許語，敘致精麗，才藻奇拔，衆咸稱善。於是四坐各言懷畢。謝問曰：「卿等盡不？」皆曰：「今日之言，少不自竭。」謝後麤難，因自敘其意，作萬餘語，才峰秀逸。〈《文字志》曰：「安神情秀悟，善談玄速。」〉既自難干，加意氣擬託，蕭然自得，四坐莫不厭心。支謂謝曰：「君一往奔詣，故復自佳耳。」
殷中軍、孫安國、王、謝能言諸賢，悉在會稽王許。殷與孫共論《易》象妙於見形。〈其論略曰：「聖人知觀器不足以達變，故表圓應於蓍龜。圓應不可爲典要，故寄妙跡於六爻。六爻周流，唯化所適，故雖一畫，而吉凶並彰，微一則失之矣。擬器託象，而慶咎交著，繫器則失之矣。故設八卦者，蓋縁化之影跡也。天下者，寄見之一形也。圓影備未備之象，一形兼未形之形。故盡二儀之道，不與乾、坤齊妙。風雨之變，不與巽、坎同體矣。」〉孫語道合，意氣干雲。一坐咸不安孫理，而辭不能屈。會稽王慨然嘆曰：「使眞長來，故應有以制彼。」既迎眞長，孫意己不如。眞長既至，先令孫自敘本理。孫麤説己語，亦覺殊不及向。劉便作二百許語，辭難簡切，孫理遂屈。一坐同時拊掌而笑，稱美良久。
僧意在瓦官寺中，〈未詳僧意氏族所出〉王苟子來，〈苟子，王脩小字。〉與共語，便使其唱理。意謂王曰：「聖人有情不？」王曰：「無。」重問曰：「聖人如柱邪？」王曰：「如籌算，雖無情，運之者有情。」僧意云：「誰運聖人邪？」苟子不得答而去。〈諸本無僧意最後一句，意疑其闕，慶校衆本皆然。唯一書有之，故取以成其義。然王脩善言理，如此論，特不近人情，猶疑斯文爲謬也。〉
司馬太傅問謝車騎：「惠子其書五車，何以無一言入玄？」謝曰：「故當是其妙處不傳。」〈《莊子》曰：「惠施多方，其書五車，其道舛駮，其言不中。謂卵有毛，鷄三足，馬有卵，犬可爲羊，火不熱，目不見，龜長於蛇，丁子有尾，白狗黑，連環可解。能勝人之口，不能服人之心。蓋辯者之囿也。」〉
殷中軍被廢，徙東陽，大讀佛經，皆精解。唯至「事數」處不解。〈事數：謂若五陰、十二入、四諦、十二因縁、五根、五九、七覺之聲。〉遇見一道人，問所籤，便釋然。
殷仲堪精覈玄論，人謂莫不研究。殷乃嘆曰：「使我解四本，談不翅爾。」〈周祗《隆安記》曰：「仲堪好學而有理思也。」〉
殷荊州曾問遠公：〈《張野遠法師銘》曰：「沙門釋惠遠，鴈門樓煩人。本姓賈氏，世爲冠族。年十二，隨舅令狐氏遊學許洛。年二十一，欲南渡，就范宣子學，道阻不通，遇釋道安以爲師。抽簪落髮，研求法藏。釋曇翼毎資以燈燭之費。誦鑒淹遠，髙悟冥賾。安常歎曰：『道流東國，其在遠乎？』襄陽既沒，振錫南遊，結宇靈嶽。自年六十，不復出山。名被流沙，彼國僧衆，皆稱漢地有大乘沙門。毎至然香禮拜，輙東向致敬。年八十三而終。」〉「易以何爲體？」答曰：「易以感爲體。」殷曰：「銅山西崩，靈鐘東應，便是易耶？」〈《東方朔傳》曰：「孝武皇帝時，未央宮前殿鐘無故自鳴，三日三夜不止。詔問太史待詔王朔，朔言恐有兵氣。更問東方朔，朔曰：『臣聞：銅者，山之子；山者，銅之母，以陰陽氣類言之，子母相感，山恐有崩弛者，故鐘先鳴。《易》曰：「鳴鶴在陰，其子和之。」精之至也。其應在後五日内。』居三日，南郡太守上書言山崩，延袤二十餘里。」樊英別傳曰：「漢順帝時，殿下鐘鳴，問英。對曰：『蜀瑉山崩。山於銅爲母，母崩子鳴，非聖朝災。』後蜀果土山崩，日月相應。」二説微異，故並載之。〉遠公}笑而不答。
羊孚弟娶王永言女。〈孚弟，輔也。《羊氏譜》曰：「輔字幼仁，泰山人。祖楷，尚書郎。父綏，中書郎。輔仕至衞軍功曹。娶琅邪王訥之女，字僧首。」〉及王家見壻，孚送弟倶往。時永言父東陽尚在，〈《王氏譜》曰：「訥之字永言，琅邪人。祖彪之，光祿大夫。父臨之，東陽太守。訥之歴尚書左丞、御史中丞。」〉殷仲堪是東陽女壻，〈《殷氏譜》曰：「仲堪娶琅邪王臨之女，字英彦。」〉亦在坐。孚雅善理義，乃與仲堪道《齊物》。〈《莊子》篇也〉殷難之，羊云：「君四番後，當得見同。」殷笑曰：「乃可得盡，何必相同？」乃至四番後一通。殷咨嗟曰：「僕便無以相異。」嘆爲新拔者久之。
殷仲堪云：「三日不讀《道德經》，便覺舌本間強。」〈《晉安帝紀》曰：「仲堪有思理，能淸言。」〉
提婆初至，爲東亭第講《阿毗曇》。〈《出經敘》曰：「僧伽提婆，罽賓人，姓瞿氏。俊朗有深鑒，苻堅至長安，出諸經。後渡江，遠法師請譯《阿毗曇》。」遠法師《阿毗曇敘》曰：「阿毗曇，心者，三藏之要領，詠歌之微言。源流廣大，管綜衆經，領其宗會，故作者以心爲名焉。有出家開士字法勝，以阿毗曇源流廣大，卒難尋究，別撰斯部，凡二百五十偈，以爲要解，號之曰『心』。罽賓沙門僧伽提婆，少玩斯文，因請令譯焉。」阿毗曇者，晉言大法也。道標法師曰：「阿毗曇者，秦言無比法也。」〉始發講，坐裁半，僧彌便云：「都已曉。」即於坐分數四有意道人更就餘屋自講。提婆講竟，東亭問法岡道人曰：〈法岡，未詳氏族。〉「弟子都未解，阿彌那得已解？所得云何？」曰：「大略全是，故當小未精覈耳。」〈《出經敘》曰：「提婆以隆安初遊京師，東亭侯王珣迎至舍講《阿毗曇》。提婆宗致既明，振發義奧，王僧彌一聽便自講，其明義易啓人心如此。未詳年卒。」〉
桓南郡與殷荊州共談，毎相攻難。年餘後，但一兩番。桓自嘆才思轉退。殷云：「此乃是君轉解。」〈周祗《隆安記》曰：「玄善言理，棄郡還國，常與殷荊州仲堪終日談論不輟。」〉
文帝嘗令東阿王七歩中作詩，不成者行大法。應聲便爲詩曰：「煮豆持作羹，漉菽以爲汁。萁在釜下然，豆在釜中泣。本自同根生，相煎何太急？」帝深有慚色。〈《魏志》曰：「陳思王植字子建，文帝同母弟也。年十餘歳誦詩論及辭賦數萬言。善屬文，太祖嘗視其文曰：『汝倩人邪？』植跪曰：『出言爲論，下筆成章，顧當面試，柰何倩人？』時鄴銅雀臺新成，太祖悉將諸子登之，使各爲賦。植援筆立成，可觀。性簡易，不治威儀，輿馬服飾，不尚華麗。毎見難問，應聲而答，太祖寵愛之，幾爲太子者數矣。文帝即位，封鄄城侯，後徙雍丘，復封東阿。植毎求試不得，而國亟遷易，汲汲無懽。年四十一薨。」〉
魏朝封晉文王爲公，備禮九錫，文王固讓不受。公卿將校當詣府敦喩。司空鄭沖〈沖，已見。〉馳遣信就阮籍求文。籍時在袁孝尼家，〈《袁氏世紀》曰：「準字孝尼，陳郡陽夏人。父渙，魏郎中令。準忠信居正，不恥下問，唯恐人不勝己也。世事多險，故治退不敢求進。著書十萬餘言。」荀綽《兗州記》曰：「準有雋才，泰始中，位給事中。」〉宿醉扶起，書札爲之，無所點定，乃寫付使。時人以爲神筆。〈顧愷之《晉文章記》曰：「阮籍勸進，落落有宏致，至轉説徐而攝之也。」一本注阮籍《勸進文》略曰：「竊聞明公固讓，沖等眷眷，實懷愚心。以爲聖王作制，百代同風，褒德賞功，其來久矣。周公藉已成之業，據既安之勢，光宅曲阜，奄有龜蒙。明公宜奉聖旨，受茲介福也。」〉
左太沖作《三都賦》初成，〈《思別傳》曰：「思字太沖，齊國臨淄人。父雍起於筆札，多所掌練，爲殿中御史。思蚤喪母，雍憐之，不甚教其書學。及長，博覽名文，遍閲百家。司空張華辟爲祭酒，賈謐舉爲祕書郎。謐誅，歸鄕里，專思著述。齊王冏請爲記室參軍，不起。時爲《三都賦》未成也。後數年疾終。其《三都賦》改定，至終乃上。初，作《蜀都賦》云：『金馬電發於髙岡，碧鷄振翼而雲披。鬼彈飛丸以礌礉，火井騰光以赫曦。』今無鬼彈，故其賦往往不同。思爲人无吏幹而有文才，又頗以椒房自矜，故齊人不重也。」〉時人互有譏訾，思意不愜。後示張公。〈張華，已見。〉張曰：「此二《京》可三，然君文未重於世，宜以經髙名之士。」思乃詢求於皇甫謐。〈王隱《晉書》曰：「謐字士安，安定朝那人，漢太尉嵩曾孫也。祖叔獻，灞陵令。父叔侯，舉孝廉。謐族從皆累世富貴，獨守寒素。所養叔母歎曰：『昔孟母以三徙成子，曾父以亨家存教，豈我居不卜鄰，何爾魯之甚乎？修身篤學，自汝得之，於我何有？』因對之流涕，謐乃感激。年二十餘，就鄕里席坦受書，遭人而問，少有寧日。武帝借其書二車，遂博覽。太子中庶子、議郎徴，並不就，終於家。」〉謐見之嗟嘆，遂爲作敘。於是先相非貳者，莫不斂袵讚述焉。〈《思別傳》曰：「思造張載，問瑉蜀事，交接亦疎。皇甫謐西州髙士，摯仲治宿儒知名，非思倫匹。劉淵林、衞伯輿並蚤終，皆不爲思賦序注也。凡諸注解，皆思自爲，欲重其文，故假時人名姓也。」〉
劉伶著《酒德頌》，意氣所寄。〈《名士傳》曰：「伶字伯倫，沛郡人。肆意放蕩，以宇宙爲狹。常乘鹿車，攜一壺酒，使人荷鍤隨之，云：『死便掘地以埋。』土木形骸，遨游一世。」《竹林七賢》論曰：「伶處天地閒，悠悠蕩蕩，无所用心。嘗與俗士相牾，其人攘袂而起，欲必築之。伶和其色曰：『鷄肋豈足以當尊拳！』其人不覺廢然而返。未嘗措意文章，終其世，凡著《酒德頌》一篇而已。其辭曰：『有大人先生者，以天地爲一朝，萬期爲須臾，日月爲扃牖，八荒爲庭衢。行无轍跡，居无室廬，幕天席地，縱意所如。行則操巵執瓢，動則挈榼提壺，唯酒是務，焉知其餘？有貴介公子，縉紳處士，聞吾風聲，議其所以。乃奮袂攘襟，怒目切齒，陳説禮法，是非鋒起。先生於是方捧罌承糟，銜杯漱醪，奮髯箕踞，枕麴藉糟。無思無慮，其樂陶陶。兀然而醉，慌爾而醒，靜聽不聞雷霆之聲，熟視不見太山之形，不覺寒暑之切肌，利欲之感情。俯觀萬物之擾擾，如江、漢之載浮萍。二豪侍側焉，如蜾蠃之與螟蛉』。」〉
樂令善於淸言，而不長於手筆。將讓河南尹，請潘岳爲表。〈《晉陽秋》曰：「岳字安仁，滎陽人。夙以才穎發名。善屬文，淸綺絶世，蔡邕未能過也。仕至黃門侍郎，爲孫秀所害。」〉潘云：「可作耳。要當得君意。」樂爲述己所以爲讓，標位二百許語。潘直取錯綜，便成名筆。時人咸云：「若樂不假潘之文，潘不取樂之旨，則無以成斯矣。」
夏侯湛作《周詩》成，〈《文士傳》曰：「湛字孝若，譙國人，魏征西將軍夏侯淵曾孫也。有盛才，文章巧思，善補雅詞，名亞潘岳。歴中書侍郎。」《湛集》載其敘曰：「《周詩》者，《南陔》、《白華》、《華黍》、《由庚》、《崇丘》、《由儀》六篇，有其義而亡其辭。湛續其亡，故云《周詩》也。」〉示潘安仁。安仁曰：「此非徒温雅，乃別見孝悌之性。」〈其詩曰：「既殷斯虔，仰説洪恩。夕定辰省，奉朝侍昏。宵中告退，鷄鳴在門。孳孳恭誨，夙夜是敦。」〉潘因此遂作《家風詩》。〈岳《家風詩》載其宗祖之德及自戒也。〉
孫子荊除婦服，作詩以示王武子。〈《孫楚集》云：「婦胡毋氏也。」其詩曰：「時邁不停，日月電流。神爽登遐，忽已一周。禮制有敘，告除靈丘。臨祠感痛，中心若抽。」〉王曰：「未知文生於情，情生於文。〈一作「文於情生，情於文生」。〉覽之悽然，增伉儷之重。」
太叔廣甚辯給，而摯仲治長於翰墨，倶爲列卿。毎至公坐，廣談，仲治不能對。退著筆難廣，廣又不能答。〈王隱《晉書》曰：「廣字季思，東平人。拜成都王爲太弟。欲使詣洛，廣子孫多在洛，慮害，乃自殺。摯虞字仲治，京兆長安人。祖茂，秀才。父模，太僕卿。虞少好學，師事皇甫謐，善校練文義，多所著述。歴祕書監、太常卿。從惠帝至長安，遂流離鄠杜間。性好博古，而文籍蕩盡。永嘉五年，洛中大饑，遂餓而死。虞與廣名位略同，廣長口才，虞長筆才，倶少政事。衆坐廣談，虞不能對；虞退筆難廣，廣不能答。於是更相嗤笑，紛然於世。廣無可記，虞多所録，於斯爲勝也。」〉
江左殷太常父子，並能言理，亦有辯訥之異。揚州口談至劇，太常輙云：「汝更思吾論。」〈《中興書》曰：「殷融字洪遠，陳郡人。桓彝有人倫鑒，見融甚歎美之。著象不盡意、大賢須易論，理義精微，談者稱焉。兄子浩亦能淸言，毎與浩談，有時而屈，退而著論，融更居長。爲司徒左西屬。飲酒善舞，終日嘯詠，未嘗以世務自嬰。累遷吏部尚書、太常卿，卒。」〉
庾子嵩作《意賦》成，〈《晉陽秋》曰：「敳，永嘉中爲石勒所害。先是敳見王室多難，知終嬰其禍，乃作意賦以寄懷。」〉從子文康見，問曰：「若有意邪？非賦之所盡；若無意邪？復何所賦？」答曰：「正在有意無意之間。」
郭景純詩云：「林無靜樹，川無停流。」〈王隱《晉書》曰：「郭璞字景純，河東聞喜人。父瑗，建平太守。」《璞別傳》曰：「璞奇博多通，文藻粲麗，才學賞豫，足參上流。其詩賦誄頌，並傳於世，而訥於言。造次詠語，常人無異。又不持儀檢，形質穨索，縱情嫚惰，時有醉飽之失。友人干令升戒之曰：『此伐性之斧也。』璞曰：『吾所受有分，恆恐用之不盡，豈酒色之能害！』王敦取爲參軍。敦縱兵都輦，乃咨以大事，璞極言成敗，不爲回屈。敦忌而害之。」詩，璞《幽思篇》者。〉阮孚云〈阮孚，別見。〉：「泓崢蕭瑟，實不可言。毎讀此文，輙覺神超形越。」
庾闡始作《揚都賦》，道温庾云：「温挺義之標，庾作民之望。方響則金聲，比德則玉亮。」庾公聞賦成，求看，兼贈貺之。闡更改「望」爲「雋」，以「亮」爲「潤」云。〈《中興書》曰：「闡字仲初，潁川人，太尉亮之族也。少孤，九歳便能屬文。遷散騎侍郎，領大著作。爲《揚都賦》，邈絶當時。五十四卒。」〉
孫興公作《庾公誄》。袁羊曰：「見此張緩。」於時以爲名賞。〈《袁氏家傳》曰：「喬有文才。」〉
庾仲初作《揚都賦》成，以呈庾亮；亮以親族之懷，大爲其名價云：「可三二京，四三都。」於此人人競寫，都下紙爲之貴。謝太傅云：「不得爾。此是屋下架屋耳！事事擬學，而不免儉狹。」〈王隱論揚雄《太玄經》》曰：「《玄經》雖妙，非益也。是以古人謂其屋下架屋。」〉
習鑿齒史才不常，宣武甚器之，未三十，便用爲荊州治中。鑿齒謝牋亦云：「不遇明公，荊州老從事耳！」後至都見簡文，返命，宣武問「見相王何如？」答云：「一生不曾見此人！」從此忤旨，出爲衡陽郡，性理遂錯。於病中猶作《漢晉春秋》，品評卓逸。〈《續晉陽秋》曰：「鑿齒少而博學，才情秀逸，温甚奇之。自州從事歳中三轉至治中。後以忤旨，左遷戸曹參軍、衡陽太守。在郡著《漢晉春秋》，斥温覬覦之心也。」《鑿齒集》載其論，略曰：「靜漢末累世之交爭，廓九域之蒙晦，大定千載之盛功者，皆司馬氏也。若以魏有代王之德，則不足；有靜亂之功，則孫劉鼎立，共王、秦政，猶不見敘於帝王，況暫制數州之衆哉？且漢有係周之業，則晉無所承魏之跡矣。春秋之時，呉楚稱王。若推有德，彼必自係於周，不推呉楚也。況長轡廟堂，呉蜀兩定，天下之功也。」〉
孫興公云：「三都、二京，五經鼓吹。」〈言此五賦是經典之羽翼。〉
謝太傅問主簿陸退〈《陸氏譜》曰：「退字黎民，呉郡人。髙祖凱，呉丞相。祖仰，吏部郎。父伊，州主簿。退仕至光祿大夫。」〉「張憑何以作母誄而不作父誄？」退答曰：「故當是丈夫之德，表於事行；婦人之美，非誄不顯。」〈《陸氏譜》曰：「退，憑婿也。」〉
王敬仁年十三，作《賢人論》。長史送示眞長，眞長答云：「見敬仁所作論，便足參微言。」〈《脩集》載其論曰：「或問『易稱賢人，黃裳元吉，苟未能闇與理會，何得不求通？求通則有損，有損則元吉之稱將虚設乎？』答曰：『賢人誠未能闇與理會，當居然人從，比之理盡，猶一豪之領一梁。一豪之領一梁，雖於理有損，不足以撓梁。賢有情之至寡，豪有形之至小，豪不至撓梁，於賢人何有損之者哉？』」〉
孫興公云：「潘文爛若披錦，無處不善；〈《續文章志》曰：「岳爲文選言簡章，淸綺絶倫。」〉陸文若排沙簡金，往往見寶。」〈《文章傳》曰：「機善屬文，司空張華見其文章，篇篇稱善，猶譏其作文大治。謂曰：『人之作文，患於不才；至子爲文，乃患太多也。』」〉
簡文稱許掾云：「玄度五言詩，可謂妙絶時人。」〈《續晉陽秋》曰：「詢有才藻，善屬文。自司馬相如、王裦、揚雄諸賢，世尚賦頌，皆體則《詩》《騷》，傍綜百家之言。及至建安，而詩章大盛。逮乎西朝之末，潘陸之徒雖時有質文，而宗歸不異也。正始中，王弼、何晏好《莊》《老》玄勝之談，而世遂貴焉。至江左李充尤盛。故郭璞五言始會合道家之言而韻之。詢及太原孫綽轉相祖尚，又加以三世之辭，而《詩》《騷》之體盡矣。詢綽並爲一時文宗，自此作者悉體之。至義熙中，謝混始改。〉
孫興公作《天台賦》成，以示范榮期，〈《中興書》曰：「范啓字榮期，愼陽人。父堅，護軍。啓以才義顯於世，仕至黃門郎。」〉云：「卿試擲地，要作金石聲。」范曰：「恐子之金石，非宮商中聲！」然毎至佳句，〈「赤城霞起而建標，瀑布飛流而界道」，此賦之佳處。〉輙云：「應是我輩語。」
桓公見謝安石作《簡文諡議》，看竟，擲與坐上諸客曰：「此是安石碎金。」〈劉謙之《晉紀》載安《議》曰：「謹按諡法：『一德不懈曰簡，道德博聞曰文。』易簡而天下之理得，觀乎人文，化成天下，儀之景行，猶有彷彿。宜尊號曰太宗，諡曰簡文。」〉
袁虎少貧，〈虎，袁宏小字也。〉嘗爲人傭載運租。謝鎭西經船行，其夜淸風朗月，聞江渚間估客船上有詠詩聲，甚有情致。所誦五言，又其所未嘗聞，嘆美不能已。即遣委曲訊問，乃是袁自詠其所作詠史詩。因此相要，大相賞得。〈《續晉陽秋》曰：「虎少有逸才，文章絶麗，曾爲詠史詩，是其風情所寄。少孤而貧，以運租爲業。鎭西謝尚，時鎭牛渚，乘秋佳風月，率爾與左右微服泛江。會虎在運租船中諷詠，聲既淸會，辭文藻拔。非尚所曾聞，遂住聽之，乃遣問訊。答曰：『是袁臨汝郎誦詩，即其詠史之作也。』尚佳其率有勝致，即遣要迎，談話申旦。自此名譽日茂。」〉
孫興公云：「潘文淺而淨，陸文深而蕪。」
裴郎作《語林》，始出，大爲遠近所傳。時流年少，無不傳寫，各有一通。載王東亭作《經王公酒壚下賦》，甚有才情。〈《裴氏家傳》曰：「裴榮字榮期，河東人。父稚，豐城令。榮期少有風姿才氣，好論古今人物。撰《語林》數巻，號曰《裴子》。」檀道鸞謂裴松之，以爲啓作《語林》，榮儻別名啓乎？〉
謝萬作《八賢論》，與孫興公往反，小有利鈍。〈《中興書》曰：「萬善屬文，能談論。」《萬集》載其敘四隱四顯，爲八賢之論，謂漁父、屈原、季主、賈誼、楚老、龔勝、孫登、嵇康也。其旨以處者爲優，出者爲劣。孫綽難之，以謂體玄識遠者，出處同歸。文多不載。〉謝後出以示顧君齊，〈《顧氏譜》曰：「夷字君齊，呉郡人。祖廞，孝廉。父霸，少府卿。夷辟州主簿，不就。」〉顧曰：「我亦作，知卿當無所名。」
桓宣武命袁彦伯作《北征賦》，〈《續晉陽秋》曰：「宏從温征鮮卑，故作《北征賦》，宏文之髙者。」〉既成，公與時賢共看，咸嗟嘆之。時王珣在坐云：「恨少一句，得『寫』字足韻，當佳。」袁即於坐攬筆益云：「感不絶於余心，泝流風而獨寫。」公謂王曰：「當今不得不以此事推袁。」〈《宏集》載其賦云：「聞所聞於相傳，云獲麟於此野。誕靈物以瑞德，奚授體於虞者。悲尼父之慟泣，似實慟而非假。豈一物之足傷，實致傷於天下。感不絶於余心，溯流風而獨寫。」《晉陽秋》曰：「宏嘗與王珣、伏滔同侍温坐，温令滔讀其賦，至『致傷於天下』，於此改韻。云：『此韻所詠，慨深千載。今於「天下」之後便移韻，於寫送之致，如爲未盡。』滔乃云：『得益「寫」一句，或當小勝。』桓公語宏：『卿試思益之。』宏應聲而益，王伏稱善。」〉
孫興公道：「曹輔佐才如白地明光錦，〈《中興書》曰：「曹毗字輔佐，譙國人，魏大司馬休曾孫也。好文籍，能屬詞，累遷太學博士、尚書郎、光祿勳。」〉裁爲負版絝，〈《論語》曰：「孔子式負版者。」鄭氏注曰：「版，謂邦國籍也。負之者，賤隸人也。」〉非無文采，酷無裁製。」
袁伯彦作《名士傳》成，〈宏以夏侯太初、何平叔、王輔嗣爲正始名士，阮嗣宗、嵇叔夜、山巨源、向子期、劉伯倫、阮仲容、王濬仲爲竹林名士，裴叔則、樂彦輔、王夷甫、庾子嵩、王安期、阮千里、衞叔寶、謝幼輿爲中朝名士。〉見謝公。公笑曰：「我嘗與諸人道江北事，特作狡獪耳！」彦伯遂以箸書。
王東亭到桓公吏，既伏閣下；桓公令人竊取其白事。東亭即於閣下更作，無復向一字。〈《續晉陽秋》曰：「珣學渉通敏，文髙當世。」〉
桓宣武北征，〈《温別傳>曰：「温以太和四年上疎自征鮮卑。」〉袁虎時從，被責免官。會須露布文，喚袁倚馬前會作；手不輟筆，俄得七紙，絶可觀。東亭在側，極嘆其才。袁虎云：「當令齒舌間得利。」
袁宏始作《東征賦》，都不道陶公。胡奴誘之狹室中，臨以白刃，〈胡奴，陶範。別見。〉曰：「先公勳業如是！君作《東征賦》，云何相忽略？」宏窘蹙無計，便答：「我大道公，何以云無？」因誦曰：「精金百鍊，在割能斷。功則治人，職思靖亂。長沙之勳，爲史所讚。」〈《續晉陽秋》曰：「宏爲大司馬記室參軍，後爲《東征賦》，悉稱過江諸名望。時桓温在南州，宏語衆云：『我決不及桓宣城。』時伏滔在温府，與宏善，苦諫之，宏笑而不答。滔密以啓温，温甚忿，以宏一時文宗，又聞此賦有聲，不欲令人顯聞之。後遊靑山飲酌，既歸，公命宏同載，衆爲危懼。行數里，問宏曰：『聞君作《東征賦》，多稱先賢，何故不及家君？』宏答曰：『尊公稱謂，自非下官所敢專，故未呈啓，不敢顯之耳。』温乃云：『君欲爲何辭？』宏即答云：『風鑒散朗，或搜或引。身雖可亡，道不可隕。則宣城之節，信爲允也。』温泫然而止。」二説不同，故詳載焉。〉
或問顧長康：「君《箏賦》何如嵇康《琴賦》？」顧曰：「不賞者作後出相遺，深識者亦以髙奇見貴。」〈《中興書》曰：「愷之博學有才氣，爲人遲鈍而自矜尚，爲時所笑。」宋明帝《文章志》曰：「桓温云：『顧長康體中癡黠各半，合而論之，正平平耳。』世云有三絶，畫絶、文絶、癡絶。」《續晉陽秋》曰：「愷之矜伐過實，諸年少因相稱譽，以爲戲弄。爲散騎常侍，與謝瞻連省，夜於月下長詠，自云得先賢風制，瞻毎遙贊之。愷之得此，彌自力忘倦。瞻將眠，語搥腳人令代，愷之不覺有異，遂幾申旦而後止。」〉
殷仲文天才宏贍，〈《續晉陽秋》曰：「仲文雅有才藻，著文數十篇。」〉而讀書不甚廣，博亮嘆曰：〈亮，別見。〉「若使殷仲文讀書半袁豹，〈丘淵之《文章敘》曰：「豹字士蔚，陳郡人。祖耽，歴陽太守。父質，琅邪内史。豹隆安中著作佐郎，累遷太尉長史、丹陽尹。義熙九年卒。」〉才不減班固。」〈《續漢書》曰：「固字孟堅，右扶風人。幼有俊才，學無常師，善屬文，經傳無不究覽。」〉
羊孚作《雪贊》云：「資淸以化，乘氣以霏。遇象能鮮，即潔成輝。」桓胤遂以書扇。〈《中興書》曰：「胤字茂祖，譙國人。祖沖，太尉。父嗣，江州刺史。胤少有淸操，以恬退見稱，仕至中書令。玄敗，徙安成郡，後見誅。」〉
王孝伯在京行散，至其弟王睹戸前，〈睹，王爽小字也。《中興書》曰：「爽字季明，恭第四弟也。仕至侍中，恭事敗，贈太常。」〉問：「古詩中何句爲最？」睹思未答。孝伯詠「所遇無故物，焉得不速老」，此句爲佳。
桓玄嘗登江陵城南樓云：「我今欲爲王孝伯作誄。」因吟嘯良久，隨而下筆。一坐之間，誄以之成。〈《晉安帝紀》曰：「玄文翰之美，髙於一世。」《玄集》載其誄敘曰：「隆安二年九月十七日，前將軍、靑兗二州刺史、太原王孝伯薨。川岳降神，哲人是育。既爽其靈，不貽其福。天道茫昧，孰測倚伏？犬馬反噬，豺狼翹陸。嶺摧髙梧，林殘故竹。人之云亡，邦國喪牧。於以誄之，爰旌芳郁。」文多不盡載。〉
桓玄初并西夏，領荊江二州，二府一國。〈《玄別傳》曰：「玄既克殷仲堪，後楊佺期，遣使諷朝廷，朝廷以玄都督八州，領江州、荊州二刺史。」〉於時始雪，五處倶賀，五版並入。玄在聽事上，版至即答。版後皆粲然成章，不相揉雜。
桓玄下都，羊孚時爲兗州別駕，從京來詣門，牋云：「自頃世故睽離，心事淪薀。明公啓晨光於積晦，澄百流以一源。」桓見牋，馳喚前，云：「子道，子道，來何遲？」即用爲記室參軍。孟昶〈別。〉爲劉牢之主簿，〈《續晉陽秋》曰：「牢之字道堅，彭城人，世以將顯。父遁，征虜將軍。牢之沈毅多計數，爲謝玄參軍。苻堅之役，以驍猛成功。及平王恭，轉徐州刺史。桓玄下都，以牢之爲前鋒，行征西將軍。玄至歸降，用爲會稽内史。欲解其兵，奔而縊死。」〉詣門謝，見云：「羊侯，羊侯，百口賴卿！」