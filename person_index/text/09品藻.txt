汝南陳仲舉，潁川李元禮二人，共論其功德，不能定先後。蔡伯喈〈續漢書曰：「蔡伯喈，陳留圉人。通達有俊才，博學善屬文，伎藝術數，無不精綜。仕至左中郎將，為王允所誅。」〉評之曰：「陳仲舉彊於犯上，李元禮嚴於攝下。犯上難，攝下易。」〈張璠漢紀曰：「時人為之語曰：『不畏彊禦陳仲舉，天下模楷李元禮。』」〉仲舉遂在三君之下，〈謝沈漢書曰：「三君者，一時之所貴也。竇武、劉淑、陳蕃，少有高操，海內尊而稱之，故得因以為目。」〉元禮居八俊之上。〈薛瑩漢書曰：「李膺、王暢、荀緄、朱寓、魏朗、劉佑、杜楷、趙典為八俊。」英雄記曰：「先是張儉等相與作衣冠糾彈，彈中人相調，言：『我彈中誠有八俊、八乂，猶古之八元、八凱也。』」謝沈書曰：「俊者，卓出之名也。」姚信士緯曰：「陳仲舉體氣高烈，有王臣之節。李元禮忠壯正直，有社稷之能。海內論之未決，蔡伯喈抑一言以變之，疑論乃定也。」〉
龐士元至吳，吳人並友之。〈蜀志曰：「周瑜領南郡，士元為功曹。瑜卒，士元送喪至吳，吳人多聞其名，及當還西，並會閶門與士元言。」〉見陸績、〈文士傳曰：「績字公紀，幼有俊朗才數，博學多通。龐士元年長於績，共為交友。仕至鬱林太守。自知亡日，年三十二而卒。」〉顧劭、全琮〈環濟吳紀曰：「琮字子黃，吳郡錢塘人。有德行義概，為大司馬。」〉而為之目曰：「陸子所謂駑馬有逸足之用，顧子所謂駑牛可以負重致遠。」或問：「如所目，陸為勝邪？」曰：「駑馬雖精速，能致一人耳。駑牛一日行百里，所致豈一人哉？」吳人無以難。「全子好聲名，似汝南樊子昭。」〈蔣濟萬機論曰：「許子將褒貶不平，以拔樊子昭而抑許文休。劉曄難曰：『子昭拔自賈豎，年至七十，退能守靜，進不苟競。』濟答曰：『子昭誠自幼至長，容貌完潔。然觀其插齒牙，樹頰頦，吐脣吻，自非文休之敵。』」〉
顧劭嘗與龐士元宿語，問曰：「聞子名知人，吾與足下孰愈？」曰：「陶冶世俗，與時浮沈，吾不如子；〈吳志曰：「劭好樂人倫，自州郡庶幾及四方人事，往來相見，或諷議而去，或結友而別，風聲流聞，遠近稱之。」〉論王霸之餘策，覽倚仗之要害，吾似有一日之長。」劭亦安其言。〈吳錄曰：「劭安其言，更親之。」〉
諸葛瑾弟亮及從弟誕，〈吳書曰：「瑾字子瑜，其先葛氏，琅邪諸縣人。後徙陽都，陽都先有姓葛者，時人謂『諸葛』，因為氏。瑾少以至孝稱。累遷豫州牧，六十八卒。」魏志曰：「誕字公休，為吏部郎，人有所屬託，輒顯其言而亟用之。後有當不，則公議其得失，以為褒貶。自是群寮莫不慎其所舉。累遷楊州刺史、鎮東將軍、司空。謀逆，伏誅。」〉並有盛名，各在一國。于時以為「蜀得其龍，吳得其虎，魏得其狗」。誕在魏與夏侯玄齊名；瑾在吳，吳朝服其弘量。〈吳書曰：「瑾避亂渡江，大皇帝取為長史，遣使蜀，但與弟亮公會相見，反無私面。而又有容貌思度。時人服其弘量。」〉
司馬文王問武陔：「陳玄伯何如其父司空？」陔曰：「通雅博暢，能以天下聲教為己任者，不如也。明練簡至，立功立事，過之。」〈魏志曰：「陔與泰善，故文王問之。」〉
正始中，人士比論，以五荀方五陳：荀淑方陳寔，荀靖方陳諶，〈逸士傳曰：「靖字叔慈，潁川人。有俊才，以孝著名。兄弟八人，號『八龍』。隱身修學，動止合禮。弟爽，亦有才學，顯名當世。或問汝南許章：『爽與靖孰賢？』章曰：『二人皆玉也。慈明外朗，叔慈內潤。』太尉辟，不就。年五十終，時人惜之，號玄行先生。」〉荀爽方陳紀，荀彧方陳群，〈典略曰：「彧字文若，潁川人。為漢侍中，守尚書令。彧為人英偉，折節待士，坐不累席。其在臺閣間，不以私欲撓意。年五十薨，謚曰敬侯。以其德高，追贈太尉。」〉荀顗方陳泰。〈晉諸公贊曰：「顗字景倩，彧之子。蹈禮立德，思義溫雅，加深識國體，累遷光祿大夫。晉受禪，封臨淮公。典朝儀，刊正國式，為一代之制。轉太尉，為台輔，德望清重，留心禮教。卒，謚康公。」〉又以八裴方八王：裴徽方王祥，裴楷方王夷甫，裴康方王綏，〈晉百官名曰：「康字仲豫，徽之子。」晉諸公贊曰：「康有弘量，歷太子左率。」〉裴綽方王澄，〈王朝目錄曰：「綽字仲舒，楷弟也，名亞於楷。歷中書黃門侍郎。」〉裴瓚方王敦，〈晉諸公贊曰：「瓚字國寶，楷之子。才氣爽俊，終中書郎。」〉裴遐方王導，裴頠方王戎，裴邈方王玄。
冀州刺史楊淮二子喬與髦，俱總角為成器。淮與裴頠、樂廣友善，遣見之。頠性弘方，愛喬之有高韻，謂淮曰：「喬當及卿，髦小減也。」廣性清淳，愛髦之有神檢，謂淮曰：「喬自及卿，然髦尤精出。」淮笑曰：「我二兒之優劣，乃裴、樂之優劣。」論者評之：以為喬雖高韻，而檢不匝；樂言為得。然並為後出之雋。〈荀綽冀州記曰：「喬字國彥，爽朗有遠意。髦字士彥，清平有貴識。並為後出之俊。為裴頠、樂廣所重。」晉諸公贊曰：「喬似淮而疏，皆為二千石。髦為石勒所害。」〉
劉令言始入洛，〈劉氏譜曰：「納字令言，彭城叢亭人。祖瑾，樂安長。父甝，魏洛陽令。納歷司隸校尉。」〉見諸名士而嘆曰：「王夷甫太解明，樂彥輔我所敬，張茂先我所不解，周弘武巧於用短，〈王隱晉書曰：「周恢字弘武，汝南人。祖斐，永寧少府。父隆，州從事。恢仕至秦相，秩中二千石。」〉杜方叔拙於用長。」〈晉諸公贊曰：「杜育字方叔，襄城鄧陵人，杜襲孫也。育幼便岐嶷，號神童。及長，美風姿，有才藻，時人號曰『杜聖』。累遷國子祭酒。洛陽將沒，為賊所殺。」〉
王夷甫云：「閭丘沖，〈荀綽兗州記曰：「沖字賓卿，高平人，家世二千石。沖清平有鑒識，博學有文義。累遷太傅長史，雖不能立功蓋世，然聞義不惑，當世蒞事，務於平允，操持文案，必引經誥，飾以文采，未嘗有滯。性尤通達，不矜不假。好音樂，侍婢在側，不釋弦管。出入乘四望車，居之甚夷，不能虧損恭素之行，淡然肆其心志。論者不以為侈，不以為僭，至於白首，而清名令望，不渝於始。為光祿勳，京邑未潰，乘車出，為賊所害，時人皆痛惜之。」〉優於滿奮、郝隆。〈晉諸公贊曰：「隆字弘始，高平人。為人通亮清識。為吏部郎、楊州刺史。齊王冏起義，隆應檄稽留，為參軍王邃所殺。」〉此三人並是高才，沖最先達。」〈兗州記曰：「于時高平人士偶盛，滿奮、郝隆達在沖前，名位已顯，而劉寶、王夷甫猶以沖之虛貴，足先二人。」〉
王夷甫以王東海比樂令，〈江左名士傳曰：「承言理辯物，但明其旨要，不為辭費，有識伏其約而能通。太尉王夷甫一世龍門，見而雅重之，以比南陽樂廣。」〉故王中郎作碑云：「當時標榜，為樂廣之儷。」
庾中郎與王平子鴈行。〈晉陽秋曰：「初，王澄有通朗稱，而輕薄無行。兄夷甫有盛名，時人許以人倫鑒識。常為天下士目曰：『阿平第一，子嵩第二，處仲第三。』敳以澄、敦莫己若也。及澄喪，敦敗，敳世譽如初。」〉
王大將軍在西朝時，見周侯輒扇障面不得住。〈敦性彊梁，自少及長，季倫斬妓，會無異色，若斯傲狠，豈憚於周顗乎？其言不然也。〉後度江左，不能復爾。王嘆曰：「不知我進，伯仁退？」〈沈約晉書曰：「周顗，王敦素憚之，見輒面熱，雖復臘月，亦扇面不休，其憚如此。」〉
會稽虞𩦎，元皇時與桓宣武同俠，其人有才理勝望。〈虞光祿傳曰：「𩦎字思行，會稽餘姚人。虞翻曾孫，右光祿潭兄子也。雖機榦不及潭，而至行過之。歷吏部郎、吳興守，徵為金紫光祿大夫，卒。」〉王丞相嘗謂𩦎曰：「孔愉有公才而無公望，丁潭有公望而無公才，〈愉已見。會稽後賢記曰：「潭字世康，山陰人，吳司徒固曾孫也。沈婉有雅望，少與孔愉齊名。仕至光祿大夫。」晉陽秋曰：「孔敬康、丁世康、張偉康俱著名，時謂『會稽三康』。偉康名茂，嘗夢得大象，以問萬雅。雅曰：『君當為大郡，而不善也。象，大獸也。取其音狩，故為大郡，然象以齒喪身。』後為吳郡，果為沈充所殺。」〉兼之者其在卿乎？」𩦎未達而喪。〈虞光祿傳曰：「𩦎未登台鼎，時論稱屈。」〉
明帝問周伯仁：「卿自謂何如郗鑒？」周曰：「鑒方臣，如有功夫。」復問郗。郗曰：「周顗比臣，有國士門風。」〈鄧粲晉紀曰：「伯仁清正嶷然，以德望稱之。」〉
王大將軍下，庾公問：「卿有四友，何者是？」答曰：「君家中郎，我家太尉、阿平、胡毋彥國。〈八王故事曰：「胡毋輔之少有雅俗鑒識，與王澄、庾敳、王敦、王夷甫為四友。」今故答也。〉阿平故當最劣。」庾曰：「似未肯劣。」庾又問：「何者居其右？」王曰：「自有人。」又問：「何者是？」王曰：「噫！其自有公論。」左右躡公，公乃止。〈敦自謂右者在己也。〉
人問丞相：「周侯何如和嶠？」答曰：「長輿嵯櫱。」〈虞預晉書曰：「嶠厚自封植，嶷然不群。」〉
明帝問謝鯤：「君自謂何如庾亮？」答曰：「端委廟堂，使百僚準則，臣不如亮。一丘一壑，自謂過之。」〈晉陽秋曰：「鯤隨王敦下，入朝，見太子於東宮，語及夕，太子從容問鯤曰：『論者以君方庾亮，自謂孰愈？』對曰：『宗廟之美，百官之富，臣不如亮。縱意丘壑，自謂過之。』」鄧粲晉紀曰：「鯤與王澄之徒，慕竹林諸人，散首披髮，裸袒箕踞，謂之八達。故鄰家之女，折其兩齒。世為謠曰：『任達不已，幼輿折齒。』鯤有勝情遠概，為朝廷之望，故時以庾亮方焉。」〉
王丞相二弟不過江，曰頴，曰敞。時論以頴比鄧伯道，敞比溫忠武。議郎、祭酒者也。〈王氏譜曰：「潁字茂英，位至議郎，年二十卒。敞字茂平，丞相祭酒，不就。襲爵堂邑公，年二十有二而卒。」〉
明帝問周侯：「論者以卿比郗鑒，云何？」周曰：「陛下不須牽顗比。」〈按顗死彌年，明帝乃即位。世說此言妄矣。〉
王丞相云：「頃下論以我比安期、千里。亦推此二人。唯共推太尉，此君特秀。」〈晉諸公贊曰：「夷甫性矜峻，少為同志所推。」〉
宋褘曾為王大將軍妾，後屬謝鎮西。鎮西問褘：「我何如王？」答曰：「王比使君，田舍、貴人耳！」鎮西妖冶故也。〈未詳宋褘。〉
明帝問周伯仁：「卿自謂何如庾元規？」對曰：「蕭條方外，亮不如臣；從容廊廟，臣不如亮。」〈按諸書皆以謝鯤比亮，不聞周顗。〉
王丞相辟王藍田為掾，庾公問丞相：「藍田何似？」王曰：「真獨簡貴，不減父祖；然曠澹處，故當不如爾。」〈王述狷隘故也。〉
卞望之云：「郗公體中有三反：方於事上，好下佞己，一反。治身清貞，大脩計校，二反。自好讀書，憎人學問，三反。」〈按太尉劉寔論王肅：方於事上，好下佞己，性嗜榮貴，不求苟合，治身不穢，尤惜財物。王、郗志性，儻亦同乎？〉
世論溫太真，是過江第二流之高者。時名輩共說人物，第一將盡之間，溫常失色。〈溫氏譜序曰：「晉大夫卻至封於溫，子孫因氏，居太原祁縣，為郡著姓。」〉
王丞相云：「見謝仁祖恆令人得上。與何次道語，唯舉手指地曰：『正自爾馨！』」〈前篇及諸書皆云王公重何充，謂必代己相。而此章以手指地，意如輕詆。或清言析理，何不逮謝故邪？〉
何次道為宰相，人有譏其信任不得其人。〈晉陽秋曰：「充所暱庸雜，以此損名。」〉阮思曠慨然曰：「次道自不至此。但布衣超居宰相之位，可恨！唯此一條而已。」〈語林曰：「阮光祿聞何次道為宰相，歎曰：『我當何處生活？』」此則阮未許何為鼎輔，二說便相符也。〉
王右軍少時，丞相云：「逸少何緣復減萬安邪？」〈劉綏已見。〉
郗司空家有傖奴，知及文章，事事有意。王右軍向劉尹稱之。劉問「何如方回？」〈郗愔別傳曰：「愔字方回，高平金鄉人，太宰鑒長子也。淵靖純素，無執無競，簡私暱，罕交遊。歷會稽內史、侍中、司徒。」〉王曰：「此正小人有意向耳！何得便比方回？」劉曰：「若不如方回，故是常奴耳！」
時人道阮思曠：「骨氣不及右軍，簡秀不如真長，韶潤不如仲祖，思致不如淵源，而兼有諸人之美。」〈中興書曰：「裕以人不須廣學，正應以禮讓為先，故終日頹然，無所修綜，而物自宗之。」〉
簡文云：「何平叔巧累於理，嵇叔夜雋傷其道。」〈理本真率，巧則乖其致；道唯虛澹，俊則違其宗。所以二子不免也。〉
時人共論晉武帝出齊王之與立惠帝，其失孰多？〈晉陽秋曰：「齊王攸，字大猷，文帝第二子。孝敬忠肅，清和平允，親賢下士，仁惠好施。能屬文，善尺牘。初，荀勖、馮紞為武帝親幸，攸惡勖之佞，勖懼攸或嗣立，必誅己，且攸甚得眾心，朝賢景附。會帝有疾，攸及皇太子入問訊，朝士皆屬目於攸，而不在太子。至是勖從容曰：『陛下萬年後，太子不得立也。』帝曰：『何故？』勖曰：『百寮內外，皆歸心於齊王，太子安得立乎？陛下試詔齊王歸國，必舉朝謂之不可。若然，則臣言徵矣。』侍中馮紞又曰：『陛下必欲建諸侯，成五等，宜從親始，親莫若齊王。』帝從之。於是下詔，使攸之國。攸聞勖、紞間己，憂忿不知所為。入辭，出，歐血薨。帝哭之慟。馮紞侍曰：『齊王名過其實，而天下歸之。今自薨殞，陛下何哀之甚？』帝乃止。劉毅聞之，故終身稱疾焉。」〉多謂立惠帝為重。桓溫曰：「不然，使子繼父業，弟承家祀，有何不可？」〈武帝兆禍亂，覆神州，在斯而已。輿隸且知其若此，況宣武之弘俊乎？此言非也。〉
人問殷淵源：「當世王公以卿比裴叔道，云何？」殷曰：「故當以識通暗處。」〈遐與浩並能清言。〉
撫軍問殷浩：「卿定何如裴逸民？」良久答曰：「故當勝耳。」
桓公少與殷侯齊名，常有競心。桓問殷：「卿何如我？」殷云：「我與我周旋久，寧作我。」
撫軍問孫興公：「劉真長何如？」曰：「清蔚簡令。」「王仲祖何如？」曰：「溫潤恬和。」〈徐廣晉紀曰：「凡稱風流者，皆舉王、劉為宗焉。」〉「桓溫何如？」曰：「高爽邁出。」「謝仁祖何如？」曰：「清易令達。」「阮思曠何如？」曰：「弘潤通長。」「袁羊何如？」曰：「洮洮清便。」「殷洪遠何如？」曰：「遠有致思。」「卿自謂何如？」曰：「下官才能所經，悉不如諸賢；至於斟酌時宜，籠罩當世，亦多所不及。然以不才，時復託懷玄勝，遠詠老、莊，蕭條高寄，不與時務經懷，自謂此心無所與讓也。」
桓大司馬下都，問真長曰：「聞會稽王語奇進，爾邪？」〈桓溫別傳曰：「興寧九年，以溫克復舊京，肅靜華夏，進都督中外諸軍事、侍中、大司馬，加黃鉞，使入參朝政。」〉劉曰：「極進，然故是第二流中人耳！」桓曰：「第一流復是誰？」劉曰：「正是我輩耳！」
殷侯既廢，桓公語諸人曰：「少時與淵源共騎竹馬，我棄去，己輒取之，故當出我下。」〈續晉陽秋曰：「簡文輔政，引殷浩為揚州，欲以抗桓。桓素輕浩，未之憚也。」〉
人問撫軍：「殷浩談竟何如？」答曰：「不能勝人，差可獻酬群心。」
簡文云：「謝安南清令不如其弟，〈安南，謝奉也。已見。謝氏譜曰：「奉弟聘，字弘遠。歷侍中、廷尉卿。」〉學義不及孔巖，〈中興書曰：「巖字彭祖，會稽山陰人。父儉，黃門侍郎。巖有才學，歷丹陽尹、尚書、西陽侯，在朝多所匡正。為吳興太守，大得民和。後卒於家。」〉居然自勝。」〈言奉任天真也。〉
未廢海西公時，王元琳問桓元子：「箕子、比干，迹異心同，不審明公孰是孰非？」曰：「仁稱不異，寧為管仲。」〈論語曰：「微子去之，箕子為之奴，比干諫而死。子曰：『殷有三仁焉。』」「子路曰：『桓公殺公子糾，召忽死之，管仲不死，曰未仁乎？』子曰：『桓公九合諸侯，一匡天下，不以兵車，管仲之力。如其仁！如其仁！』」〉
劉丹陽、王長史在瓦官寺集，桓護軍亦在坐，〈桓伊已見。〉共商略西朝及江左人物。或問：「杜弘治何如衛虎？」桓答曰：「弘治膚清，衛虎奕奕神令。」王、劉善其言。〈虎，衛玠小字。玠別傳曰：「永和中，劉真長、謝仁祖共商略中朝人。或問：『杜弘治可方衛洗馬不？』謝曰：『安得比！其閒可容數人。』」江左名士傳曰：「劉真長曰：『吾請評之，弘治膚清，叔寶神清。』論者謂為知言。」〉
劉尹撫王長史背曰：「阿奴比丞相，但有都長。」〈阿奴，濛小字也。都，美也。司馬相如傳曰：「閑雅甚都。」語林曰：「劉真長與丞相不相得，每曰：『阿奴比丞相，條達清長。』」〉
劉尹、王長史同坐，長史酒酣起舞。劉尹曰：「阿奴今日不復減向子期。」〈類秀之任率也。〉
桓公問孔西陽：「安石何如仲文？」〈西陽即孔巖也。〉孔思未對，反問公曰：「何如？」答曰：「安石居然不可陵踐其處，故乃勝也。」
謝公與時賢共賞說，遏、胡兒並在坐。公問李弘度曰：「卿家平陽，何如樂令？」〈晉諸公贊曰：「李重字茂曾，江夏鍾武人。少以清尚見稱。歷吏部郎、平陽太守。」〉於是李潸然流涕曰：「趙王篡逆，樂令親授璽綬。〈晉陽秋曰：「趙王倫篡位，樂廣與滿奮、崔隨進璽綬。」〉亡伯雅正，恥處亂朝，遂至仰藥。恐難以相比！此自顯於事實，非私親之言。」〈晉諸公贊曰：「趙王為相國，取重為左司馬，重以倫將篡，辭疾不就。敦喻之，重不復自治，至於篤甚。扶曳受拜，數日卒。時人惜之。贈散騎常侍。」〉謝公語胡兒曰：「有識者果不異人意。」
王脩齡問王長史：「我家臨川，何如卿家宛陵？」長史未答，脩齡曰：「臨川譽貴。」長史曰：「宛陵未為不貴。」〈中興書曰：「羲之自會稽王友，改授臨川太守。王述從驃騎功曹，出為宛陵令。述之為宛陵，多脩為家之具，初有勞苦之聲。丞相王導使人謂之曰：『名父之子，屈臨小縣，甚不宜爾。』述答曰：『足自當止。』時人未之達也。後屢臨州郡，無所造作，世始歎服之。」〉
劉尹至王長史許清言，時苟子年十三，倚床邊聽。既去，問父曰：「劉尹語何如尊？」長史曰：「韶音令辭，不如我；往輒破的，勝我。」〈劉惔別傳曰：「惔有俊才，其談詠虛勝，理會所歸，王濛略同，而敘致過之，其詞當也。」〉
謝萬壽春敗後，簡文問郗超：「萬自可敗，那得乃爾失士卒情？」超曰：「伊以率任之性，欲區別智勇。」〈中興書曰：「萬之為豫州，氐、羌暴掠司、豫，鮮卑屯結并、冀，萬既受方任，自率眾人潁，以援洛陽。萬矜豪傲物，失士眾之心。北中郎郗曇以疾還彭城，萬以為賊盛致退，便向還南，遂自潰亂，狼狽單歸。太宗責之，廢為庶人。」〉
劉尹謂謝仁祖曰：「自吾有四友，門人加親。」謂許玄度曰：「自吾有由，惡言不及於耳。」二人皆受而不恨。〈尚書大傳曰：「孔子曰：『文王有四友，自吾得回也，門人加親，是非胥附邪？自吾得賜也，遠方之士至，是非奔走邪？自吾得師也，前有輝，後有光，是非先後邪？自吾得由也，惡言不入於耳，是非禦侮邪？』」〉
世目殷中軍：「思緯淹通，比羊叔子。」〈羊祜德高一世，才經夷險。淵源蒸燭之曜，豈喻日月之明也。〉
有人問謝安石、王坦之優劣於桓公。桓公停欲言，中悔曰：「卿喜傳人語，不能復語卿。」
王中郎嘗問劉長沙曰：「我何如苟子？」〈大司馬官屬名曰：「劉奭字文時，彭城人。」劉氏譜曰：「奭祖昶，彭城內史。父濟，臨海令。奭歷車騎咨議、長沙相、散騎常侍。」〉劉答曰：「卿才乃當不勝苟子，然會名處多。」王笑曰：「痴！」
支道林問孫興公：「君何如許掾？」孫曰：「高情遠致，弟子蚤已服膺；一吟一詠，許將北面。」
王右軍問許玄度：「卿自言何如安石？」許未答，王因曰：「安石故相為雄，阿萬當裂眼爭邪？」〈中興書曰：「萬器量不及安石，雖居藩任，安在私門之時，名稱居萬上也。」〉
劉尹云：「人言江虨田舍，江乃自田宅屯。」〈謂能多出有也。〉
謝公云：「金谷中蘇紹最勝。」紹是石崇姊夫，蘇則孫，愉子也。〈石崇《金谷詩敘》曰：「余以元康六年，從太僕卿出為使，持節監青、徐諸軍事、征虜將軍。有別廬在河南縣界金谷澗中，或高或下，有清泉茂林，眾果竹柏、藥草之屬，莫不畢備。又有水碓、魚池、土窟，其為娛目歡心之物備矣。時征西大將軍祭酒王詡當還長安，余與眾賢共送往澗中，晝夜遊宴，屢遷其坐。或登高臨下，或列坐水濱。時琴瑟笙筑，合載車中，道路並作。及住，令與鼓吹遞奏。遂各賦詩，以敘中懷。或不能者，罰酒三斗。感性命之不永，懼凋落之無期。故具列時人官號、姓名、年紀，又寫詩箸後。後之好事者，其覽之哉！凡三十人，吳王師、議郎、關中侯、始平武功蘇紹字世嗣，年五十，為首。」魏書曰：「蘇則字文師，扶風武功人。剛直疾惡，常慕汲黯之為人。仕至侍中、河東相。」晉百官名曰：「愉字休豫，則次子。」山濤啟事曰：「愉忠義有智意，位至光祿大夫。」〉
劉尹目庾中郎：「雖言不愔愔似道，突兀差可以擬道。」〈名士傳曰：「敳頹然淵放，莫有動其聽者。」〉
孫承公云：「謝公清於無奕，〈中興書曰：「孫統字承公，太原人。善屬文，時人謂其有祖楚風。仕至餘姚令。」〉潤於林道。」〈陳逵別傳曰：「逵字林道，潁川許昌人。祖淮，太尉。父畛，光祿大夫。逵少有榦，以清敏立名。襲封廣陵公、黃門郎、西中郎將，領梁、淮南二郡太守。」〉
或問林公：「司州何如二謝？」林公曰：「故當攀安提萬。」〈王胡之別傳曰：「胡之好談諧，善屬文辭，為當世所重。」〉
孫興公、許玄度皆一時名流。或重許高情，則鄙孫穢行；或愛孫才藻，而無取於許。〈宋明帝文章志曰：「綽博涉經史，長於屬文，與許詢俱與負俗之談。詢卒不降志，而綽嬰綸世務焉。」續晉陽秋曰：「綽雖有文才，而誕縱多穢行，時人鄙之。」〉
郗嘉賓道謝公：「造厀雖不深徹，而纏綿綸至。」又曰：「右軍詣嘉賓。」嘉賓聞之云：「不得稱詣，政得謂之朋耳！」謝公以嘉賓言為得。〈凡徹詣者，蓋深覈之名也。謝不徹，王亦不詣。謝、王於理，相與為朋儔也。〉
庾道季云：「思理倫和，吾愧康伯；志力彊正，吾愧文度。自此以還，吾皆百之。」〈庾龢已見。〉
王僧恩輕林公，藍田曰：「勿學汝兄，汝兄自不如伊。」〈僧恩，王禕之小字也。王氏世家曰：「禕之字文劭，述次子。少知名，尚尋陽公主。仕至中書郎，未三十而卒。坦之悼念，與桓溫稱之，贈散騎常侍。」〉
簡文問孫興公：「袁羊何似？」答曰：「不知者不負其才；知之者無取其體。」〈言其有才而無德也。〉
蔡叔子云：「韓康伯雖無骨榦，然亦膚立。」
郗嘉賓問謝太傅曰：「林公談何如嵇公？」謝云：「嵇公勤著腳，裁可得去耳。」〈支遁傳曰：「遁神悟機發，風期所得，自然超邁也。」〉又問：「殷何如支？」謝曰：「正爾有超拔，支乃過殷。然亹亹論辯，恐口欲制支。」
庾道季云：「廉頗、藺相如雖千載上死人，懍懍恆如有生氣。〈史記曰：「廉頗者，趙良將也。以勇氣聞諸侯。藺相如者，趙人也。趙惠文王時，得楚和氏璧，秦昭王請以十五城易之。趙遣相如送璧，秦受之，無還城意。相如請璧示其瑕，因持璧卻立倚柱，怒髮上衝冠曰：『王欲急臣，臣頭今與璧俱碎。』秦王謝之。後秦王使趙王鼓瑟，相如請秦王擊筑。趙以相如功大，拜上卿，位在廉頗上。」〉曹蜍、〈蜍，曹茂之小字也。曹氏譜曰：「茂之字永世，彭城人也。祖韶，鎮東將軍司馬。父曼，少府卿。茂之仕至尚書郎。」〉李志〈晉百官名曰：「志字溫祖，江夏鍾武人。」李氏譜曰：「志祖重，散騎常侍。父慕，純陽令。志仕至員外常侍、南康相。」〉雖見在，厭厭如九泉下人。人皆如此，便可結繩而治，但恐狐狸猯狢噉盡。」〈言人皆如曹、李質魯淳慤，則天下無姦民，可結繩致治。然才智無聞，功跡俱滅，身盡於狐狸，無擅世之名也。〉
衛君長是蕭祖周婦兄，謝公問孫僧奴：〈僧奴，孫騰小字也。晉百官名曰：「騰字伯海，太原人。」中興書曰：「騰，紞子也。博學。歷中庶子、廷尉。」〉「君家道衛君長云何？」孫曰：「云是世業人。」謝曰：「殊不爾，衛自是理義人。」于時以比殷洪遠。
王子敬問謝公：「林公何如庾公？」謝殊不受，答曰：「先輩初無論，庾公自足沒林公。」〈殷羡言行曰：「時有人稱庾太尉理者。羡曰：『此公好舉宗本槌人。』」〉
謝遏諸人共道竹林優劣，謝公云：「先輩初不臧貶七賢。」〈魏氏春秋曰：「山濤通簡有德，秀、咸、戎、伶朗達有俊才。於時之談，以阮為首，王戎次之，山、向之徒，皆其倫也。」若如盛言，則非無臧貶，此言謬也。〉
有人以王中郎比車騎，車騎聞之曰：「伊窟窟成就。」〈續晉陽秋曰：「坦之雅貴有識量，風格峻整。」〉
謝太傅謂王孝伯：「劉尹亦奇自知，然不言勝長史。」
王黃門兄弟三人俱詣謝公，子猷、子重多說俗事，〈王氏譜曰：「操之字子重，羲之第六子。歷秘書監、侍中、尚書、豫章太守。」〉子敬寒溫而已。既出，坐客問謝公：「向三賢孰愈？」謝公曰：「小者最勝！」客曰：「何以知之？」謝公曰：「『吉人之辭寡，躁人之辭多。』，推此知之。」
謝公問王子敬：「君書何如君家尊？」答曰：「固當不同。」公曰：「外人論殊不爾。」王曰：「外人那得知？」〈宋明帝文章志曰：「獻之善隸書，變右軍法為今體。字畫秀媚，妙絕時倫，與父俱得名。其章草疏弱，殊不及父。或訊獻之云：『羲之書勝不？』『莫能判。』有問羲之云：『世論卿書不逮獻之？』答曰：『殊不爾也。』它日見獻之，問：『尊君書何如？』獻之不答。又問：『論者云，君固當不如？』獻之笑而答曰：『人那得知之也。』」〉
王孝伯問謝太傅：「林公何如長史？」太傅曰：「長史韶興。」問：「何如劉尹？」謝曰：「噫！劉尹秀。」王曰：「若如公言，並不如此二人邪？」謝云：「身意正爾也。」
人有問太傅：「子敬可是先輩誰比？」謝曰：「阿敬近撮王、劉之標。」〈續晉陽秋曰：「獻之文義並非所長，而能撮其勝會，故擅名一時，為風流之冠也。」〉
謝公語孝伯：「君祖比劉尹，故為得逮。」孝伯云：「劉尹非不能逮，直不逮。」〈言濛質，而惔文也。〉
袁彥伯為吏部郎，子敬與郗嘉賓書曰：「彥伯已入，殊足頓興往之氣。故知捶撻自難為人，冀小卻，當復差耳。」
王子猷、子敬兄弟共賞高士傳人及贊。子敬賞井丹高潔，子猷云：「未若長卿慢世。」〈嵇康高士傳曰：「丹字大春，扶風郿人。博學高論，京師為之語曰：『五經紛綸井大春，未嘗書刺謁一人。』北宮五王更請，莫能致。新陽侯陰就使人要之，不得已而行。侯設麥飯、蔥菜，以觀其意，丹推卻曰：『以君侯能供美膳，故來相過，何謂如此！』乃出盛饌。侯起，左右進輦，丹笑曰：『聞桀、紂駕人車，此所謂人車者邪？』侯即去輦。越騎梁松，貴震朝廷，請交丹，丹不肯見。後丹得時疾，松自將醫視之。病愈久之，松失大男磊，丹一往弔之，時賓客滿廷，丹裘褐不完，入門，坐者皆悚，望其顏色。丹四向長揖，前與松語，客主禮畢後，長揖徑坐，莫得與語。不肯為吏，徑出，後遂隱遁。其贊曰：『井丹高潔，不慕榮貴。抗節五王，不交非類。顯譏輦車，左右失氣。披褐長揖，義陵群萃。』」「司馬相如者，蜀郡成都人，字長卿。初為郎，事景帝。梁孝王來朝，從遊說士鄒陽等，相如說之，因病免遊梁。後過臨卬，富人卓王孫女文君新寡，好音，相如以琴心挑之，文君奔之，俱歸成都。後居貧，至臨卬買酒舍，文君當壚，相如著犢鼻〈巾軍〉，滌器市中。為人口吃，善屬文。仕宦不慕高爵，常託疾不與公卿大事。終於家。其贊曰：『長卿慢世，越禮自放。犢鼻居市，不恥其狀。託疾避官，蔑此卿相。乃賦大人，超然莫尚。』」〉
有人問袁侍中〈袁氏譜曰：「恪之字元祖，陳郡陽夏人。祖王孫，司徒從事中郎。父綸，臨汝令。恪之仕黃門侍郎，義熙初為侍中。」〉曰：「殷仲堪何如韓康伯？」答曰：「理義所得，優劣乃復未辨；然門庭蕭寂，居然有名士風流，殷不及韓。」故殷作誄云：「荊門晝掩，閑庭晏然。」
王子敬問謝公：「嘉賓何如道季？」答曰：「道季誠復鈔撮清悟，嘉賓故自上。」〈謂超拔也。〉
王珣疾，臨困，問王武岡曰〈中興書曰：「謐字雅遠，丞相導孫，車騎劭子。有才器，襲爵武岡侯，位至司徒。」〉：「世論以我家領軍比誰？」武岡曰：「世以比王北中郎。」東亭轉臥向壁，嘆曰：「人固不可以無年！」〈領軍王洽，珣之父也。年二十六卒。珣意以其父名德過坦之而無年，故致此論。〉
王孝伯道謝公：「濃至。」又曰：「長史虛，劉尹秀，謝公融。」〈謂條暢也。〉
王孝伯問謝公：「林公何如右軍？」謝曰：「右軍勝林公，林公在司州前亦貴徹。」〈不言若羲之，而言勝胡之。〉
桓玄為太傅，大會，朝臣畢集。坐裁竟，問王楨之曰：「我何如卿第七叔？」〈王氏譜曰：「楨之字公榦，琅邪人，徽之子。歷侍中、大司馬長史。」第七叔，獻之也。〉于時賓客為之咽氣。王徐徐答曰：「亡叔是一時之標，公是千載之英。」一坐懽然。
桓玄問劉太常曰：「我何如謝太傅？」〈劉瑾集敘曰：「瑾字仲璋，南陽人。祖遐，父暢。暢娶王羲之女，生瑾。瑾有才力，歷尚書、太常卿。」〉劉答曰：「公高，太傅深。」又曰：「何如賢舅子敬？」答曰：「樝、梨、橘、柚，各有其美。」〈莊子曰：「樝、梨、橘、柚，其味相反，皆可於口也。」〉
舊以桓謙比殷仲文。〈中興書曰：「謙字敬祖，沖第三子。尚書僕射、中軍將軍。」晉安帝紀曰：「仲文有器貌才思。」〉桓玄時，仲文入，桓於庭中望見之，謂同坐曰：「我家中軍，那得及此也！」